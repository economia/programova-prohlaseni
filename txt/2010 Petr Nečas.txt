Programové prohlášení Vlády České republiky 
4. srpna 2010 Preambule 
Na základě mandátu od občanů České republiky, vyjádřeného ve volbách do Poslanecké sněmovny Parlamentu ČR ve dnech 28. a 29. května 2010, předstupuje před tento zákonodárný sbor koaliční vláda s programovým prohlášením. Toto programové prohlášení obsahuje vizi a úkoly vlády, která si je vědoma své odpovědnosti provést hluboké strukturální reformy veřejných systémů, převést úspěšně zemi přes turbulence globální ekonomiky, jejíž jsme nedílnou součástí, zachovat a posilovat demokratické hodnoty českého státu a chránit svobody a individuální práva našich občanů. Vláda je přesvědčena, že nástroje, které ke splnění těchto cílů hodlá použít a se kterými budete nyní seznámeni, jsou přiměřené a správné a že povedou k dalšímu rozvoji země. Věřím, že se s těmito návrhy ztotožníte a podpoříte vládu rozpočtové odpovědnosti, vládu práva a boje proti korupci a dáte jí mandát k zahájení prací na těchto úkolech. Naše země není v jednoduché situaci. Globální krize ukázala zranitelnost každé ekonomiky, odhalila chyby, které političtí vůdci udělali v dobách zdánlivě trvale udržitelného růstu a jistot. Jasně dala najevo, že žití na dluh není trvale možné nejen v rodině, ale ani v rozsahu států. Cena, kterou za tuto lehkomyslnost jsou občané dnes již mnoha zemí nuceni platit, je vysoká. Česká republika se nachází na rozcestí. Buď, obrazně řečeno, zatáhneme za záchrannou brzdu a zastavíme prohlubování negativních tendencí, zejména zadlužování státu, dlouhodobou nefunkčnost klíčových veřejných systémů jako je důchodový systém a zdravotnictví, začneme vyřezávat rakovinu společnosti – korupci a zvýšíme konkurenceschopnost naší ekonomiky, nebo se postupně propadneme mezi země, o kterých se ví, že nejsou samy schopny řešit své problémy a jimž hrozí bolestivá nápravná opatření, která již nemají plně ve svých rukou. Naše vláda chce jít tou první cestou. Nebudeme schovávat hlavu do písku před problémy, které ještě mnozí nevidí, nebo nechtějí vidět, protože dnes ještě nejsou tak akutní, a zítra ať je řeší někdo jiný. Proto se nesmíříme s deficitním hospodařením státu, byť slyšíme hlasy bagatelizující tento fakt s poukazem na daleko vyšší zadlužení s námi srovnatelnými zeměmi. Důsledky takového přístupu dnes sledujeme doslova v přímém přenosu. Půjdeme usilovně za reformou penzijního systému, byť se mnozí ukolébávají myšlenkou, že současný stav ještě pár let vydrží. My nechceme, aby nám naše děti jednou vyčítaly nezodpovědnost vůči budoucím generacím. My podpoříme podnikavost a iniciativu, protože víme, že jen podnikatelský sektor je tvůrcem bohatství společnosti, ne stát. Naše země je součástí nadnárodních politických struktur, zejména EU a NATO. Vláda si je vědoma, že toto ukotvení je zásadní pro ČR z hlediska dlouhodobé bezpečnosti, stability a mezinárodního postavení. Vláda bude tyto svazky dále rozvíjet a bude aktivně participovat na projektech, které zvyšují bezpečnost, předvídatelnost a stabilitu mezinárodního společenství a tím i ČR. Vláda svou politiku bude uskutečňovat v dlouhodobém zájmu občanů této země i generací, které přijdou po nás. Chceme spolupracovat na tomto úkolu se všemi, kteří sledují stejný zájem. Jsme připraveni k dialogu a nevyhýbáme se odpovědnosti. Úvod Vláda si ve svém programovém prohlášení vytýčila celou řadu důležitých úkolů, z nichž každý má svůj význam a nezastupitelné místo. Přesto je zapotřebí zdůraznit klíčové projekty, které jsou osou a smyslem existence vlády rozpočtové odpovědnosti, vlády práva a boje proti korupci. Za hlavní úkoly vlády považujeme tato opatření: • 	Reformovat veřejné finance s cílem zastavit rostoucí veřejný dluh a nastavit 
parametry rozpočtové politiky tak, abychom v roce 2016 dosáhli vyrovnaných 
veřejných rozpočtů 
• 	Provést takovou reformu důchodového systému, aby byl dlouhodobě udržitelný a schopen reagovat na měnící se demografickou strukturu české společnosti • 	Přijmout sadu reformních opatření vedoucích k modernizaci a vyšší efektivnosti zdravotnického systému • 	Realizovat reformu systému terciárního vzdělávání • 	Přijmout opatření vedoucí k zásadně vyšší míře transparentnosti v oblasti veřejných zakázek a opatření snižující prostor pro korupci ve veřejném sektoru I. Veřejné rozpočty, mandatorní výdaje, sociální a důchodový systém Veřejné rozpočty Vláda, vědoma si závažnosti veřejného dluhu a schodku deficitu státního rozpočtu pro fungování státu a české ekonomiky se zavazuje, že provede reformu veřejných financí, důchodového a zdravotně-sociálního systému, respektující zachování důstojného života všech skupin občanské společnosti, včetně sociálně nejpotřebnějších. Jedním ze základních úkolů vlády je důsledná konsolidace veřejných rozpočtů směřující k jejich vyrovnání, tedy k situaci, kdy si stát již nebude nucen půjčovat na svůj běžný provoz. Vláda je odhodlána za předpokladu ekonomického růstu dosáhnout tohoto cíle v roce 2016 s tím, že nejpozději v roce 2013 bude dosahovat schodek veřejných rozpočtů maximálně 3 % HDP. Vláda zajistí úkol těmito kroky: 1. 	Předloží ústavní zákon o rozpočtové kázni a odpovědnosti. 2. 	Vytvoří Národní rozpočtovou radu, která bude ověřovat výdajové rámce rozpočtu a návrhy ovlivňující rozpočet. Bez vyjádření Rady nebude možné projednat žádný legislativní návrh. 3. 	Provede další opatření: V rámci druhého čtení nebude možné předkládat návrhy, které povedou k vyšším výdajům, než předpokládala předloha v prvním čtení. Vláda sníží objem mezd v organizačních složkách státu a v příspěvkových organizacích příští rok nejméně o desetinu s výjimkou pedagogických pracovníků. To neznamená automatický pokles platů. Vláda přenechá v kompetenci jednotlivých ministrů, zda půjde o úsporu vzniklou snížením mezd, propouštěním nebo kombinací. Další tři roky se objem mzdových prostředků nezvýší, což bude představovat tlak na růst efektivity státní správy. Důsledné šetření v rámci zbylých provozních výdajů organizačních složek státu a příspěvkových organizací povede příští rok k jejich snížení minimálně o 10 %. Platy ústavních činitelů se sníží o 5 %. Dojde k postupné redukci příspěvku za mandát pro politické strany o 10 % a od roku 2014 se o stejný podíl sníží příspěvek za hlas. Politické strany budou pobírat o pětinu nižší příspěvek na činnosti. Státní podpora stavebního spoření bude omezena na polovinu u všech stávajících i nově uzavřených smluv. U nových smluv pak bude omezeno použití finančních prostředků výhradně na účely bydlení. V kapitole Všeobecná pokladní správa vláda zkrátí objem prostředků o desetinu s výjimkou položek stavební spoření, pojistné zdravotního pojištění, odvody do rozpočtu EU, výdaje na závazky vyplývající z mezinárodních smluv pro příjem pomoci z rozpočtu EU a platby mezinárodním finančním institucím, kde se předpokládá autonomní vývoj. Vláda přistoupí k vyššímu zdanění loterií, veškerého hazardu a k odstranění výjimek v této oblasti. Příjmy firem podnikajících v této oblasti budou zdaňovány jednotnou sazbou 20 %. Tato daň bude příjmem státního rozpočtu. Budou posíleny regulační pravomoci obcí v této oblasti. Vláda zavede zdanění paušálních náhrad poslanců, senátorů, prezidenta i některých příspěvků ozbrojených sborů. Vláda zpracuje analýzu daňové amnestie a prodlouží lhůtu pro vyměření daně ze současných tří na pět let. Senioři, kteří pobírají starobní důchod a zároveň mají příjmy ve výši přesahující trojnásobek průměrné mzdy, budou muset tyto příjmy zdaňovat. Snižování administrativní zátěže, podpora podnikání, zjednodušování legislativy Vláda urychleně dokončí projekt Jednotného inkasního místa (JIM) pro daně a odvody (sociální a zdravotní pojištění), který sníží náklady státu a ušetří čas a peníze daňových poplatníků. Kontroly bude provádět pouze JIM. Zřízení Státní pokladny a realizace Účetní reformy veřejné správy přispěje ke zprůhlednění finančních toků a zefektivnění rozhodovacích procesů. Vláda předloží nový zákon o daních z příjmů, který výrazně zjednoduší a zpřehlední daňový systém a sníží administrativní náklady na straně státu i poplatníků. Zruší většinu stávajících daňových výjimek s výjimkou podpory vědy a výzkumu, rodin s dětmi, odpovědnosti vůči slabým a potřebným, vlastního bydlení a odpovědnosti vůči vlastnímu vzdělání a stáří. V rámci tohoto zákona dojde ke sjednocení základů jednotlivých veřejných odvodů a odstranění drtivé většiny stávajících daňových výjimek z důvodu rovného přístupu ke všem poplatníkům. Sjednocení základů nezvýší celkovou odvodovou zátěž OSVČ. Vláda nechce zvyšovat progresi daně z příjmů fyzických osob. Vláda eliminuje degresi u této daně nad stropy sociálních a zdravotních odvodů do roku 2012 v souvislosti s důchodovou reformou a novým zákonem o daních z příjmů. Transformuje dědickou a darovací daň pod daň z příjmů. Výdaje nad 1 milion korun budou zveřejňovány na internetu. Výdaje státu tak budou transparentní a pod kontrolou veřejnosti. Financování komunální sféry Vláda předloží návrh zákona o rozpočtovém určení daní na základě intenzivní diskuse se zástupci samospráv – Svazu měst a obcí, Spolkem pro obnovu venkova, Sdružením místních samospráv a dalšími. Východiskem bude pečlivá analýza nákladů výkonu státní správy v obcích všech stupňů. Dále bude vláda diskutovat dosud nezohledňované parametry pro podíl obcí na sdílených daních, jako jsou např. existence školy, nadmořská výška či negativní zátěž životního prostředí. Zájmem vlády je rovněž zvýšit finanční motivaci obecních zastupitelstev na příznivém podnikatelském prostředí v obci. Cílem vlády je dlouhodobá stabilní dohoda, která formou zákona stanoví příjmy obcí tak, aby se snížil současný diskriminační rozdíl příjmů na obyvatele mezi „nejchudšími“ a „nejbohatšími“ obcemi a aby to odpovídalo situaci ve vyspělých zemích Evropské unie. Příjmová základna obcí bude posílena zejména na úkor celostátních dotačních programů, ze kterých jsou doposud centrálně, a tudíž málo efektivně financovány rozvojové projekty v obcích. Na výdajové straně pak bude možno mobilizovat finanční prostředky důsledným zjednodušením, popř. rušením nákladných administrativních agend. Privatizace Při privatizaci podniků s účastí státu bude vláda postupovat velmi obezřetně. Nebude pokračovat v privatizaci podniků s účastí státu strategického významu (ČEPS, Řízení letového provozu). Ve firmě ČEZ si stát ponechá strategickou kontrolu, tedy kvalifikovanou většinu hlasů na valné hromadě. Sociální a důchodový systém Sociální dávky, podpory, příspěvky a jejich zefektivnění Sociálně citlivým způsobem dojde ke zkrácení některých druhů sociálních dávek, podpor a příspěvků s cílem zefektivnit jejich čerpání a zamezit zneužívání. U všech druhů sociálních dávek, podpor a příspěvků bude jejich výplata podmíněna čestným prohlášením žadatele, že se bez této podpory z veřejných rozpočtů neobejde. Výplata pro žadatele bude striktně vázána na zajištění řádné docházky jeho dětí do školy. Vláda zachová náhradový poměr nemocenského pojištění na úrovni roku 2010, tj. na 60 % po dvou měsících nemoci. Prodlouží úhradu nemocenského zaměstnavatelem ze současných 3 + 7 dnů (karenční lhůta + počet dnů hrazených zaměstnavatelem) nově na 3 + 12 dnů, což bude platit po dobu 3 let. Následně dojde k navrácení stavu, který je platný v roce 2010, tj. 3 + 7 dnů. Vláda v této souvislosti zváží opatření, která sníží dopady na malé podnikatele s méně než 10 zaměstnanci. Dojde ke zrušení sociálního příplatku. Porodné bude vypláceno pouze na první dítě a jen u rodin, které budou mít příjem menší než 2,4 násobek životního minima. Výše rodičovského příspěvku vypláceného po dobu 4 let bude snížena tak, aby byla v úhrnu stejně výhodná jako rodičovský příspěvek vyplácený po dobu 2 let. Příspěvek na péči v 1. stupni bude redukován na 800,-Kč měsíčně, což odpovídá skutečným nákladům na péči těchto osob. Odpovídající fiskální úspora bude případně dosažena obdobným opatřením spočívajícím v účelnější diferenciaci 1. stupně. K posuzování osob žádajících o příspěvek bude důsledně přistupováno tak, aby příspěvek náležel osobě, o kterou má být pečováno, nikoliv osobě, která péči zajišťuje. Výše dávek hmotné nouze bude více odstupňována podle aktivity žadatele. Vláda prosadí rozšíření nehotovostní výplaty sociálních dávek z dávek hmotné nouze na další dávky, pokud bude nutné chránit zájmy dětí. Ošetří i možnost zneužívání dávek, například na gamblerství nebo alkohol. Vláda zpřísní postoj k neplatičům nájemného a pořádkových pokut. Pokud tyto osoby pobírají sociální dávky a podpory, bude jim z nich přímo strháván dluh. Dojde k rozšíření a zjednodušení využívání institutu zvláštního příjemce umožňujícího odevzdávat část dávek přímo věřitelům. Vláda bude usilovat o to, aby obce nadále a důsledněji prováděly terénní šetření v domácnostech pobírajících podporu a ověřovaly pravdivost údajů v žádostech příjemců dávek. Zasadí se o to, aby obce mohly využívat část prostředků z odejmutých nebo nevyplacených dávek na mimořádnou sociální pomoc pro potřebné. Vláda zpřísní podmínky v oblasti podpory v nezaměstnanosti, která bude vázána na aktivitu nezaměstnaného. Sníží podporu pro nezaměstnané, kteří ukončí pracovní poměr z vlastní vůle. Důchodový systém Vláda do doby provedení důchodové reformy zajistí valorizaci důchodů podle podmínek stanovených v zákoně. Navrhne změny v konstrukci nově přiznávaných důchodů a v tzv. zastropování vyměřovacího základu pro pojistné tak, aby od října roku 2011 byl respektován nález Ústavního soudu, kterým se ruší § 15 zákona o důchodovém pojištění. Důchodová reforma je pro vládu prioritou. Cílem je připravit dlouhodobě finančně udržitelný systém, který zajistí přiměřené příjmy ve stáří, při invaliditě a při ztrátě živitele. Za tímto účelem bude potřebné zvýšit diversifikaci příjmů a rozvinutý (bez dalších parametrických reforem neudržitelný) průběžně financovaný základní systém doplněný možnostmi soukromých úspor. Vláda bude respektovat v co nejvyšší možné míře závěry Poradního expertního sboru MF a MPSV k reformě důchodového systému, včetně jejího financování a minimalizovat dopady na nejzranitelnější skupiny obyvatel. Vláda se zavazuje, že k zajištění části transformačních nákladů budou veškeré privatizační příjmy a dividendy firem s majetkovou účastí státu vázány na zvláštním účtu státních finančních aktiv a využity na reformu důchodového systému počínaje zahájením reformy. Vzhledem k významu důchodové reformy a její časové dimenzi mající vliv na všechny věkové skupiny ve společnosti vláda nabídne aktivní účast na její přípravě všem parlamentním politickým stranám a sociálním partnerům. Rodinná politika Vláda vytvoří podmínky k dalšímu rozvoji rodinné politiky a péče o děti s cílem zvýšit společenskou prestiž rodiny a posílit zapojení obou rodičů do péče o děti. Podpoří další rozvoj služeb péče o děti. Pro podporu zaměstnání na částečnou pracovní dobu rodičů s dětmi do 6 let, zdravotně postižených a osob pečujících o handicapované budou zavedeny slevy na sociálním pojištění pro zaměstnavatele ve výši 7 200,-Kč ročně za každý částečný úvazek takovéto osoby. Vláda se zavazuje, že zlepší systém péče o ohrožené děti. Jedním z kroků bude větší motivace ke zvyšování počtu pěstounských rodin, například jejich profesionalizací. Vláda podpoří rozvoj alternativ rodinné péče ve fázi pre-primárního vzdělávání, rozvoj firemních školek, alternativních předškolních zařízení typu mateřských a rodinných center, ale i institut sousedského hlídání do 6 let dítěte. Vláda bude vytvářet podmínky pro rychlejší návrat pečujících rodičů k výdělečné činnosti. Sociální služby Vláda spolu s územní samosprávou zajistí nezbytné finanční prostředky pro efektivní a hospodárné poskytování sociálních služeb a bude usilovat o důslednější kontrolní činnost při jejich poskytování, včetně využívání příspěvku na péči. Vláda převede dotační řízení v oblasti sociálních služeb na úroveň krajů a stabilizuje podíl státního rozpočtu na financování sociálních služeb se zohledněním podílu krajů na jejich financování. Bude podporovat pokračování transformace pobytových zařízení. Vláda udrží síť a různorodost nabídky sociálních služeb včetně těch, které poskytují nestátní poskytovatelé. Vláda podpoří rozvoj péče o seniory a osoby se zdravotním postižením v domácím prostředí. Daňově proto zvýhodní členy rodiny, kteří doma pečují o seniory a osoby se zdravotním postižením s vyšším stupněm závislosti na jejich péči. Pečující tak bude moci uplatnit daňový odpočet ve stejné výši jako při péči o děti. ¨ 
II. Zdravotnictví Vláda považuje zdravotnictví za jednu ze svých hlavních programových priorit, proto nedopustí zhoršení kvality a dostupnosti zdravotní péče a efektivní prevence pro občany České republiky. Změny, které povedou k modernizaci a dalšímu rozvoji systému zdravotnictví budou prosazovány na základě jejich dlouhodobé finanční udržitelnosti. Cílem vlády je zajistit občanům zdravotní péči na principu skutečné solidarity prostřednictvím moderního a udržitelného zdravotnictví. Všeobecné změny Veřejné zdravotní pojištění bude zachováno a modernizováno. Budou navýšeny prostředky přísunem soukromých zdrojů, zprůhledněno právní prostředí a podporována rovná soutěž poskytovatelů i plátců. Vláda definuje rozsah péče hrazené z veřejného zdravotního pojištění na základě medicínských kritérií, stupně zdravotního postižení a v rozsahu možností veřejného zdravotního pojištění. Definuje taktéž časovou a místní dostupnost zdravotní péče a uloží plátci tuto dostupnost pro pojištěnce zajistit. Nezbytné změny v systému zdravotnictví budou mít dlouhodobý charakter, proto vláda povede celospolečenskou diskuzi o jeho reformě za účasti všech parlamentních politických stran. Práva pacienta a regulace jeho chování Vláda bude prosazovat posílení práv pacientů. Zajistí rovný přístup k péči hrazené z veřejného zdravotního pojištění, skutečnou solidaritu zdravých s nemocnými a jasně definuje roli státu. Vláda bude podporovat prevenci formou pozitivní motivace pojištěnců zdravotními pojišťovnami a prevenci závislostí včetně kouření a ochrany nekuřáků. Vláda prosadí zákon komplexně řešící ochranu zdraví před hlukem. Vláda prosadí změnu systému regulačních poplatků. Poplatek za položku na receptu bude zrušen a nahrazen poplatkem za recept a vyřazením tzv. levných léků z úhrad veřejného zdravotního pojištění. Regulační poplatek za hospitalizaci se přiblíží reálným nákladům za tzv. hotelové služby. V návaznosti na jejich kvalitu bude tvořit minimálně 100,-Kč za ošetřovací den. Bude zvýšena regulace za návštěvu ambulantního specialisty bez doporučení. Vláda bude průběžně vyhodnocovat sociální rizika a dopady na jednotlivé skupiny obyvatelstva. Každé zdravotnické zařízení, které má uzavřenou smlouvu o poskytování a úhradě zdravotní péče se zdravotní pojišťovnou, bude povinno vždy nabízet „nárok“, tedy variantu zdravotní péče plně hrazenou z veřejného zdravotního pojištění. Vláda bude dbát na důsledné naplňování jednotlivých článků Úmluvy o právech osob se zdravotním postižením. Poskytovatelé zdravotní péče, vzdělávání a odměňování pracovníků Vláda vytvoří takové právní prostředí, aby bylo možno fakultní nemocnice transformovat na nemocnice univerzitní a aby všechna zdravotnická zařízení ve vlastnictví státu byla efektivními a vyrovnaně hospodařícími zařízeními. Vláda bude rozšiřovat elektronizaci zdravotnictví, ve které spatřuje nástroj ke zvýšení transparentnosti a efektivity zdravotního systému k omezování korupčního prostředí a ke zlepšení zdraví a informovanosti občanů o čerpání a kvalitě péče. Zavede transparentní čekací seznamy pro jednotlivé druhy zdravotní péče. Bude zavedena centrálně koordinovaná Zdravotnická záchranná služba definovaná samostatným zákonem. Vláda dokončí reformu ve vzdělávání zdravotnických pracovníků. Prostředky k financování pregraduálního vzdělávání zajistí resort školství, a nebude čerpat náklady z veřejného zdravotního pojištění. Postgraduální výuka bude svěřena vysokým školám se zdravotnickým zaměřením. Celoživotní vzdělávání budou organizovat komory, odborné společnosti a vysoké školy. K postgraduálnímu a celoživotnímu vzdělávání budou udělovány akreditace Ministerstva zdravotnictví. Vláda prosadí takové změny v systému odměňování ve zdravotnictví, aby bylo mj. možno lépe motivovat pracovníky po dokončení postgraduálního vzdělávání. Dojde k úpravě nebo zrušení platových tarifů. Vláda posílí kompetence nelékařských pracovníků. Vláda nastaví jasné, transparentní a efektivní podmínky, za kterých budou uzavírány smlouvy zdravotních pojišťoven s poskytovateli zdravotní péče. Budou posíleny kompetence a odpovědnosti primární péče a kompetence nelékařských zdravotnických profesí. Taktéž bude posílena kontrola kvality a bezpečí zdravotní péče a zdravotnických zařízení. Vláda dokončí transformaci orgánů ochrany veřejného zdraví. Plátci zdravotní péče, zdravotní pojišťovny Vláda bude prosazovat větší roli a odpovědnost zdravotních pojišťoven při rozhodování o úhradách léčivých přípravků a zdravotnických prostředků. Bude iniciovat fúzování rezortních pojišťoven Ministerstva vnitra a Ministerstva obrany a také zavede transparentní pravidla pro fúzování ostatních zdravotních pojišťoven. Posílí dozor a kontrolu zdravotních pojišťoven, jejich hospodaření a zajišťování nároku pro pojištěnce. Vláda zajistí spravedlivější, vícekriteriální přerozdělování pojistného na veřejné zdravotní pojištění a dodržování principů transparentní veřejné obchodní soutěže při nákupu péče (služeb) ze strany zdravotních pojišťoven. Vláda změní podmínky současného systému tak, aby bylo možné co nejrychleji zavést institut reálné ceny, který nahradí současný netransparentní bodový systém. Vláda prosadí kategorizaci zdravotnických prostředků tak, že budou hrazeny z veřejného zdravotního pojištění na principu referencí a na principu „za stejný efekt stejná úhrada“. Vláda zavede generickou preskripci a substituci u léků hrazených plně nebo částečně z veřejného zdravotního pojištění. V každé skupině se bude nacházet jeden lék bez doplatku. Systém nemocenského pojištění bude převeden na zdravotní pojišťovny. Společně s odborníky vláda vymezí dlouhodobou zdravotně-sociální péči a navrhne zavedení uceleného systému zdravotnických a sociálních služeb, včetně způsobu financování. Bude podporovat dlouhodobou péči v domácnostech pacientů, terénní a ambulantní služby přizpůsobené potřebám pacienta jako alternativu ústavní dlouhodobé péče. Podpoří rozvoj paliativní a hospicové péče. III. Zahraniční politika, Evropská unie, obrana Zahraniční politika Prvořadým cílem zahraniční politiky vlády je zajištění bezpečnosti a prosperity České republiky a jejích občanů a úsilí o stabilní mezinárodní systém založený na míru, bezpečnosti, udržitelném rozvoji a lidských právech. Vláda bude při sledování těchto cílů aktivně spolupracovat se všemi relevantními partnery, především zeměmi regionu střední Evropy. Bude přitom vycházet ze zájmů občanů ČR a hodnot, na jejichž základech spočívá česká státnost a zásady mezinárodní spolupráce. Jako spolehlivý partner vláda dostojí závazkům, které pro ČR vyplývají z členství v mezinárodních organizacích, především NATO a EU, a z mezinárodních smluv. Vláda i při nutnosti uplatnit úsporná opatření splní své finanční závazky vůči klíčovým mezinárodním organizacím. V zájmu posilování dobrého jména ČR ve světě bude vláda usilovat o zodpovědnou zahraniční politiku založenou na kontinuitě a co nejširším vnitropolitickém konsensu. Česká republika bude prosazovat sebevědomou, aktivní, realistickou a čitelnou politiku v Evropské unii. Jejím základem bude aktivní vyhodnocování dění v EU a následné intenzivní koordinované prosazování zájmů ČR v jednotlivých sektorových politikách i ve vznikající Evropské službě pro vnější činnost. Vláda zrychlí postupy při vyjednávání a přijímání pozic ČR, včetně zapojení evropských výborů obou komor parlamentu. Vláda se zasadí o co nejrychlejší praktické naplnění jednotlivých ustanovení Lisabonské smlouvy, včetně ratifikace protokolu číslo 30 při ratifikaci nejbližší přístupové dohody. Vláda bude aktivně přispívat ke koherentní a efektivní Společné zahraniční a bezpečnostní politice EU. V oblasti zahraniční politiky EU považuje vláda za prioritní silnou transatlantickou vazbu, vztahy se zeměmi východní Evropy (s důrazem na politiku Východního partnerství) a západního Balkánu (zejména integraci zemí regionu do EU) a podporu demokracie a lidských práv ve světě. Velký význam přikládá vláda též rozšiřování EU, za podmínky zachování stávajících kritérií pro vstup. Základním pilířem bezpečnosti ČR je členství v Severoatlantické alianci, která je ztělesněním silné transatlantické vazby. Vláda bude usilovat o to, aby byl zachován charakter NATO jako kolektivního obranného uskupení zajišťujícího bezpečnost území a občanů jeho členských zemí. Zároveň si je vláda ČR vědoma toho, že Aliance musí být schopna reagovat na nové typy hrozeb a adekvátně tomu přizpůsobit své kapacity a nástroje. Vláda se proto bude aktivně podílet na diskusích o strategických dokumentech NATO a naplňovat jejich závěry. Vláda bude podporovat proces rozšiřování NATO o ty země, které budou mít o vstup zájem, a budou dostatečně připraveny. Při realizaci bezpečnostní politiky ČR bude vláda věnovat pozornost také formování Společné bezpečnostní a obranné politiky EU. Rozvojová politika České republiky bude v souladu s přijatou koncepcí zahraniční rozvojové spolupráce ČR pokračovat v úsilí o odstraňování chudoby v méně rozvinutých částech světa cestou udržitelného socioekonomického rozvoje. Ve spolupráci s transformační politikou bude podporovat rozvoj demokracie, dodržování lidských práv a základních svobod a posilování právního státu jako základních předpokladů pro stabilitu a prosperitu partnerských zemí, zároveň bude přispívat k posilování mezinárodní bezpečnosti, předcházení konfliktů a nelegální migrace. Vláda se bude aktivně podílet na mezinárodním úsilí o naplňování Rozvojových cílů tisíciletí a na řešení globálních výzev v rozvojové oblasti. Ve svém úsilí bude vláda spolupracovat s nevládními organizacemi. Vláda považuje podporu lidských práv a základních svobod za jedno z profilových témat zahraniční politiky ČR. Bude se proto aktivně věnovat tématům, ve kterých si ČR již získala nesporný kredit, jako je podpora rozvoje občanské společnosti, obránce lidských práv, svobody projevu a médií, budování právního státu a demokratických institucí. V mezinárodních organizacích se zaměří na podporu nezávislosti monitorovacích orgánů OSN a důvěryhodnosti mezinárodního systému ochrany lidských práv obecně. Důležitou součástí zahraniční politiky je prosazování a obhajoba ekonomických zájmů země. Proexportní politika státu bude zaměřena na dynamicky se rozvíjející trhy s přihlédnutím k bezpečnostním zájmům. Vláda bude rovněž usilovat o zvýšení počtu domácích expertů v mezinárodních organizacích a agenturách. Vláda se zaměří na racionalizaci systému zahraničních agentur ČR a obchodně-ekonomických úseků zastupitelských úřadů s cílem zabránit duplicitě aktivit a efektivním způsobem posílit přítomnost ČR v těch oblastech světa, které jsou perspektivní pro český export. Vláda bude věnovat pozornost veřejné diplomacii a sjednotí prezentaci ČR v zahraničí. Česká zahraniční politika bude též napomáhat podpoře vědy a výzkumu, mimo jiné aktivním vyjednáváním příslušné kapitoly příští finanční perspektivy EU. Vláda podpoří snahy o vytváření mezinárodních výzkumných center v ČR. Vláda zpracuje novou koncepci zahraniční politiky souběžně s novou Bezpečnostní strategií ČR se záměrem stanovit strategické cíle ČR a základní charakteristiky její zahraniční politiky a zajistit co nejvyšší míru kontinuity. V návaznosti na tuto koncepci zahraniční politiky ČR vláda provede reformní kroky v zájmu profesionálního výkonu zahraniční služby a její stabilizace při zachování dostatečné flexibility vůči měnícímu se mezinárodnímu prostředí. Evropská unie Prioritou působení vlády v rámci Evropské unie bude důsledné prosazování zájmů České republiky a jejích občanů založené na efektivní vnitrostátní koordinaci postojů uplatňovaných v orgánech Evropské unie. Priority ČR musí být srozumitelné nejen našim občanům, ale i evropským partnerům. Aktivní a koncepční evropská politika české vlády bude proto vycházet z Koncepce působení ČR v EU, která bude definovat základní rámec a priority jejího střednědobého a dlouhodobého uplatňování. K aktuálním otázkám prioritního významu pro ČR patří zejména další rozšiřování EU, zajištění energetické bezpečnosti v EU, jednání o revizi rozpočtu a finanční perspektivě, zvyšování konkurenceschopnosti EU spojené s liberalizací vnitřního trhu a vnější obchodní politiky a jednání o koordinaci hospodářských politik a fiskální stabilitě. Vláda zefektivní proces přijímání vládních pozic k legislativním a významným nelegislativním návrhům v EU. Zvýšený důraz bude kladen na zdůvodnění nezbytnosti přijetí každého legislativního návrhu z hlediska principu subsidiarity. S cílem zvýšení vnější energetické bezpečnosti ČR bude vláda podporovat další diverzifikaci zdrojů a přepravních tras energií a bude usilovat o vytvoření jednotné evropské energetické politiky zohledňující potenciál možností jednotlivých členských zemí. Vláda bude usilovat o další liberalizaci služeb v EU a o odstraňování zbývajících bariér ve volném pohybu osob, zboží, služeb a kapitálu. Bude podporovat zvyšování flexibility trhu práce a odbourávání nadbytečné legislativní regulace, ale rovněž administrativní zátěže. Vláda též bude s obezřetností přistupovat k přijímání dalších legislativních závazků v oblasti životního prostředí, které by mohly oslabit konkurenceschopnost evropského hospodářství. Při dalších jednáních o užší koordinaci hospodářské politiky bude vláda dbát na důsledné uplatňování principů subsidiarity a proporcionality. Současně bude podporovat dodržování pravidel Paktu stability a růstu včetně případných sankčních mechanismů za jejich porušování za předpokladu zachování rovnosti mezi členskými státy. ČR však nepodpoří návrhy vedoucí k pozastavení členských práv jako formu sankce. Během projednávání nové fiskální periody EU na období 2014 – 2020 bude vláda ČR prosazovat zachování unijního rozpočtu na úrovni 1,0 % HNP EU. Vláda bude prosazovat vyčlenění dostatečných prostředků na strukturální a kohezní politiku a současně se zasadí o zjednodušení čerpání prostředků ze strukturálních fondů. Bude usilovat o to, aby finanční perspektiva vytvořila předpoklady pro další modernizaci infrastruktury nových členských států a pro podporu konkurenceschopnosti EU v oblasti vědy a výzkumu, v energetice a dopravě. V oblasti společné zemědělské politiky bude vláda trvat na vyrovnání podmínek pro zemědělce ze starých a nových členských států. Podpoří snížení výdajů na společnou zemědělskou politiku a postupné odbourávání celních bariér v souladu s pravidly Světové obchodní organizace. S ohledem na princip subsidiarity a existující různé historické a kulturní tradice členských států vláda nebude podporovat další rozšíření legislativní harmonizace v oblasti sociální, rodinné a kulturní politiky, stejně jako v oblasti daňové politiky. Nebude rovněž podporovat další rozšíření otevřené metody koordinace v sociální oblasti, neboť tato metoda nepřiměřeným způsobem narušuje rovnováhu mezi exekutivní a legislativní mocí ve prospěch exekutivy. V oblasti primárního práva bude vláda prosazovat všechny kroky, které zajistí udržení rovnováhy mezi hlavními institucemi EU: Evropskou radou, Radou EU, Evropským parlamentem a Evropskou komisí. V případě zásadních institucionálních změn EU vyžadujících úpravu primárního práva bude přesun dalších pravomocí z České republiky na EU potvrzován referendem. Základem hospodářské politiky ČR v EU se musí stát vyhodnocování dopadů vznikající evropské legislativy na domácí ekonomiku v počáteční fázi, které umožní včasnou formulaci pozic ČR a aktivní ovlivňování dalšího legislativního procesu uvnitř institucí EU. Výchozím předpokladem pro podporu růstu mezinárodní konkurenceschopnosti ČR je umožnit podnikům plně využít potenciál vnitřního trhu EU. V rámci EU se bude vláda zasazovat o odbourání protekcionistických bariér. Základem úspěšné evropské politiky je její důsledná vnitřní koordinace zejména v oblasti strategických cílů a přípravy jednání Evropské rady. Tato koordinace bude v gesci předsedy vlády a bude realizována prostřednictvím jemu podřízeného útvaru, který bude úzce spolupracovat s Ministerstvem zahraničních věcí. Postavení tohoto útvaru bude upraveno v kompetenčním zákoně. Obrana Vláda bude usilovat o důvěryhodnou a transparentní obrannou politiku s cílem zajistit dostatečnou obranyschopnost České republiky a bezpečí pro její občany. Vláda považuje za základní východisko pro zajištění naší obrany před současnými a budoucími bezpečnostními hrozbami aktivní účast v systému kolektivní obrany Severoatlantické aliance. Obranná politika se bude zároveň nadále opírat o silnou transatlantickou vazbu a rozvoj intenzivní mezinárodní obranné spolupráce s partnerskými zeměmi. Vláda bude podporovat rozvoj schopností krizového řízení Evropské unie s vhodnou kombinací jejích civilních nástrojů a vojenských kapacit, přičemž bude usilovat o co nejužší spolupráci mezi EU a NATO. Při vedení vojenských operací, civilních misí i při budování vojenských schopností obou organizací bude vláda prosazovat komplementární přístup zajišťující maximální efektivitu vynakládání národních i společných zdrojů, harmonizaci úsilí obou organizací a především eliminaci duplicit. Vláda bude v zájmu kontinuity bezpečnostní a obranné politiky usilovat o zajištění co nejširšího konsensu demokratických politických stran. V návaznosti na schválení nové Strategické koncepce Severoatlantické aliance hlavami států a vlád na summitu v Lisabonu na podzim tohoto roku a s ohledem na celkový vývoj mezinárodního prostředí bude vláda novelizovat Bezpečnostní strategii ČR. Ministerstvo obrany zároveň vypracuje Bílou knihu, která se stane podkladem pro přípravu nové Obranné strategie ČR navazující na Bezpečnostní strategii ČR. Vláda se bude v zájmu předcházení bezpečnostním hrozbám a rizikům aktivně angažovat v mezinárodních aktivitách směřujících k posilování důvěry a bezpečnosti, režimů kontroly zbrojení, odzbrojení a nešíření zbraní hromadného ničení. Zároveň bude podporovat zapojení ČR do mezinárodních programů výstavby schopností, které novodobým hrozbám a rizikům budou schopny čelit, popřípadě předcházet. Vláda bude připravovat a následně Parlamentu ČR navrhovat ke schválení záměry účasti v zahraničních operacích a misích v míře odpovídající finančním možnostem a schopnostem ČR. Účast v zahraničních operacích bude koncipována s vědomím, že členstvím v NATO, EU, OSN a dalších mezinárodních organizacích Česká republika přebírá přiměřený díl odpovědnosti za naplnění kolektivně přijatých rozhodnutí. Za účelem vytvoření stabilního plánovacího prostředí a zajištění transparentnosti záměrů České republiky vůči spojencům a partnerům budou tyto návrhy předkládány na období dvou až tří let. Vláda bude optimalizovat schopnosti a prohlubovat součinnost prvků Integrovaného záchranného systému ČR a v jeho rámci vytvářet podmínky pro udržení stávajících schopností AČR tak, aby byla v maximální možné míře zabezpečena ochrana životů, zdraví obyvatelstva a majetku pro případy živelních pohrom či technologických havárií. Vláda bude podporovat opatření, která povedou k zefektivnění přípravy, výcviku a vzdělávání personálu v ozbrojených silách. Vláda bude také iniciovat legislativní změny nezbytné pro vytvoření odpovídajících předpokladů ke stabilizaci kvalifikovaného personálu, kodifikaci podmínek jeho kariérní perspektivy a vytvoření podmínek pro odpovídající sociální zajištění. Vláda nahradí současný příspěvek na bydlení jiným institutem, který zajistí jeho adresnou alokaci vybraným skupinám příslušníků ozbrojených sil. Vláda bude v procesu dalšího rozvoje schopností ozbrojených sil dbát na důsledné uplatňování principů civilní kontroly a zajištění maximální efektivity vynakládaných finančních prostředků. Bude podporovat zejména ty programy, které povedou ke zvýšení nasaditelnosti a udržitelnosti sil v operacích a zajištění jejich interoperability se spojenci v dlouhodobé perspektivě. Vláda zajistí, že bude odpovídajícím způsobem dlouhodobě zabezpečena ochrana vzdušného prostoru ČR v segmentech systémů průzkumu, aktivních prostředků i systémů velení a řízení. V souladu s aktuálními požadavky na výstavbu ozbrojených sil a s ohledem na zdrojové možnosti bude vláda podporovat urychlenou racionalizaci systému velení a řízení ozbrojených sil, které musí na všech jeho úrovních odpovídat současným potřebám a stávající dimenzi AČR. Souběžně bude podporovat analogickou racionalizaci organizačních struktur Ministerstva obrany. Tento proces bude zároveň veden snahou o adekvátní redukci movité i nemovité infrastruktury. Vláda bude podporovat opatření, která povedou ke snižování provozních výdajů, zanedbanosti nezbytné nemovité infrastruktury a zastaralosti movitého majetku, a zasadí se o to, aby byly v maximální možné míře eliminovány vedlejší náklady při pořizování majetku a služeb ve prospěch zajištění obrany a bezpečnosti ČR. Vláda bude průběžně prosazovat vyšší míru transparentnosti v oblasti veřejných zakázek a bude souhrnně o těchto zakázkách periodicky informovat příslušné výbory Parlamentu ČR. Vláda se zasadí o to, aby bylo Ministerstvu obrany umožněno realizovat přímé nákupy bez zprostředkovatelů. Obrannou politiku bude vláda realizovat v úzké meziresortní spolupráci. Vláda se zavazuje přes dočasné snížení výdajů na obranu ve fiskálním roce 2011 zajistit v následujících letech stabilitu zdrojového prostředí tak, aby byly pokryty základní potřeby pro zajištění obrany ČR a schopnosti ozbrojených sil k naplnění závazků, které vyplývají z členství ČR v mezinárodních organizacích. IV. Právo, spravedlnost, veřejná správa, byrokracie a korupce Boj proti korupci Vláda se zaměří zejména na zvýšení transparentnosti činnosti veřejné správy. K naplnění tohoto cíle bude vláda prostřednictvím právní úpravy stanovovat jasná standardní pravidla a optimální nástroje, včetně zavádění povinných hodnocení dopadů regulace (RIA) a hodnocení korupčních rizik (CIA). Snahou vlády je také zvýšení standardizace procesů ve veřejné správě a nastavení jasných systémů a pravidel. Vláda se rovněž zasadí o předložení komplexní právní úpravy oblasti lobbingu, posílení zvýšení transparentnosti legislativního procesu, posílení kontrolních pravomocí Nejvyššího kontrolního úřadu směrem k územním samosprávným celkům, zpřísnění podmínek pro kontrolu nakládání s majetkem právnických osob ovládaných státem či územními samosprávnými celky, zavedení centrálního registru oznámení podle zákona o střetu zájmů, zakotvení povinnosti územních samosprávných celků zpracovat a veřejně publikovat vlastní etický kodex. V oblasti správy firem s majetkovou účastí státu či územních samosprávných celků zpracuje vláda novely příslušných zákonů s cílem výrazně zpřísnit výběr vhodných zástupců státu a pravidelně zveřejňovat informace o jejich odměňování. Vláda zajistí zveřejňování informací o hlasování ve věcech o nakládání s majetkem státu, veřejných zakázkách, dotacích a grantech. Stejně tak se zasadí o nastavení pravidel při hlasování v orgánech územní samosprávy ve věcech nakládání s majetkem územní samosprávy, zakázkách, dotacích a grantech. V oblasti boje s korupcí se vláda zaměří na efektivní předcházení korupci a snižování příležitostí korupčního jednání, zvýšení transparentnosti všech procesů a posílení možností státu při postihování korupčního jednání, včetně zpřísnění trestů za korupční jednání. Vláda prostřednictvím novely trestního zákona zpřísní tresty za korupční jednání, zejména u úředních osob. Vláda se zasadí o zpřesnění institutu spolupracujícího obviněného (korunního svědka) tak, aby bylo možné zejména v závažných případech organizovaného zločinu zajistit ve výjimečných případech i úplnou beztrestnost. Vláda zavede institut „testů spolehlivosti“ pro další osoby působící v orgánech veřejné moci. Zajistí zveřejnění manuálu pro osoby, které se setkají s korupční nabídkou a mají zájem spolupracovat na odhalení této trestné činnosti s orgány činnými v trestním řízení, včetně ochrany oznamovatele. Na základě analýzy vláda předloží návrh zákona o odpovědnosti právnických osob buď ve správní, nebo v trestní rovině, který je podmínkou pro ratifikaci Úmluvy proti korupci. Veřejné zakázky, dotace a granty Vláda považuje za důležité změny zákona o veřejných zakázkách tak, aby došlo k jednotné archivaci a evidenci všech veřejných zakázek za pomoci nástrojů, jako je internet, a podpoří zamezení účasti subjektů porušující zákon. Životopisy zakázek od zadávací dokumentace, váhy rozhodovacích kritérií, průběhu výběrového řízení, členů komise, uzavřených smluv a jejich plnění až po vyúčtování budou zveřejněny na internetu. Členové výběrových komisí u zakázek velké hodnoty budou zvoleni losem. Firmy, které se budou ucházet o veřejné zakázky, budou muset o sobě povinně sdělit všechny podstatné informace. Společnosti bez předem známé a průhledné vlastnické struktury se nebudou moci těchto soutěží účastnit. Změnou obchodního zákoníku dosáhneme toho, že uchazeč o veřejnou zakázku ani zadavatel se nebude moci odvolávat na obchodní tajemství. Vláda využije moderní prvky monitoringu zadávání veřejných zakázek, jejich vyhodnocování a zprůhlednění celého procesu s upřednostněním elektronických nástrojů, jako jsou elektronická tržiště a elektronické aukce. Vláda neprodleně podnikne kroky, kterými se s ostatními ústředními orgány státní správy a dalšími právnickými osobami zaváže realizovat centrální nákupy komodit v souladu se zákonem o veřejných zakázkách. Smluvní ujednání na základě zákona o veřejných zakázkách nebude předmětem obchodního tajemství. Vláda sníží limit pro povinné vypsání veřejných zakázek na 1 milion, resp. na 3 miliony korun. Zamezí omezujícím kvalifikačním požadavkům. Vláda bude usilovat o úpravu zákonů pro oblast dotací a grantů ze státního rozpočtu, kde budou stanoveny stejné principy jako u veřejných zakázek, a to zejména následující: uchazeč o dotaci nebo grant bude povinen zveřejnit veškeré informace o své vlastnické, resp. ovládací (organizační) struktuře a osobách jednajících jeho jménem. Veškeré údaje o dotačním a grantovém řízení včetně smluvní dokumentace budou zveřejňovány na Centrální adrese. Obdobnou úpravu vláda navrhne i pro oblast dotací, grantů a darů z rozpočtů územních samospráv s tím, aby došlo k minimálnímu administrativnímu zatížení dotčených subjektů. Vnitřní bezpečnost státu Vláda dokončí reformu Policie ČR v moderní bezpečnostní sbor. Podle možností rozpočtu bude pokračovat modernizace základních policejních útvarů a vybavení policistů. Stejně jako zbytek státní správy musí být Policie ČR především vstřícná vůči občanům, hospodárná ve způsobech práce a její služby občanům musí být co nejkvalitnější. Policie ČR se bude primárně soustřeďovat na pomoc slušným občanům, obětem trestné činnosti a na posílení restitutivních přístupů při stíhání kriminality zahrnující zabavování výnosů z trestné činnosti a jejich navracení poškozeným. Cílem bude i nalezení úspor v rozpočtu Policie ČR (např. i snížením nadbytečných služebních míst). Vláda zajistí před každým nákupem výstroje nebo výzbroje Policie ČR prověření způsobilosti, vhodnosti a potřebnosti těchto věcí. Vláda se zasadí o těsnou spolupráci mezi Policí ČR a Ministerstvem spravedlnosti v oblasti dalšího rozvoje informačních systémů. V rámci Policie ČR se zajistí bezpečné a kontrolovatelné sdílení dat, zejména v oblasti boje proti závažné hospodářské trestné činnosti, finanční kriminalitě a korupci. Vláda po provedené analýze předloží návrh na zefektivnění systému ochrany veřejného pořádku a bezpečnosti na místní úrovni ve velkých městech s cílem posílit spolupráci mezi Policií ČR a místní samosprávou a posílit vliv místní samosprávy na výkon zajišťování ochrany veřejného pořádku. Vláda posílí boj s největší bezpečnostní hrozbou současnosti, organizovaným zločinem, mimo jiné úpravou institutu spolupracujícího obviněného, posílením sdílení informací a spoluprací mezi příslušnými útvary Policie ČR a zpravodajskými službami. Vláda zajistí zřízení specializovaného pracoviště na vyhledávání a zajišťování výnosů z trestné činnosti v rámci Policie ČR. Vláda se bude i nadále soustřeďovat na palčivé problémy moderní společnosti, např. kybernetické hrozby, terorismus a obchodování s lidmi. Vláda bude věnovat pozornost boji proti kriminalitě, zejména extremismu, drogové kriminalitě, kriminalitě nezletilých a kriminalitě páchané na dětech a ženách se zaměřením na koordinaci odpovědných orgánů a včasné poskytování informací o rizikových stavech. Vláda předloží návrh zákona o Generální inspekci bezpečnostních sborů, který zavede jejich nezávislou kontrolu. Vláda bude prohlubovat spolupráci a vybavení základních složek Integrovaného záchranného systému včetně posílení spolupráce s Armádou ČR s cílem minimalizovat dopady mimořádných událostí na životy a majetek občanů a zefektivnit nakládání prostředků veřejných rozpočtů, včetně podpory dalšího vybavování sborů dobrovolných hasičů za účelem jejich většího zapojení do řešení mimořádných událostí. Vláda bude nadále prosazovat odpovědnou migrační politiku založenou na vyváženosti úspěšné integrace a potřebné imigrace. K zabezpečení tohoto úkolu dojde k realizaci personálních a technických opatření k zamezení korupce a zbytné byrokracie v imigrační (vízové) praxi. Vláda prosadí přísnější regulaci činnosti „zprostředkovatelských“ agentur v oblasti zaměstnávání cizinců s cílem zvýšení odpovědnosti agentur za průběh pobytu a pracovní činnosti cizince na území ČR, včetně zneužívání jejich postavení na trhu práce. V návaznosti na již přijaté změny právních předpisů budou přijata organizační opatření transformující službu cizinecké policie v souvislosti s převodem pobytových agend na Ministerstvo vnitra (zcivilnění pobytové agendy). Vláda předloží novou právní úpravu podmínek vstupu a pobytu cizinců na území ČR. Vláda předloží komplexní právní úpravu regulující činnost nestátních bezpečnostních služeb s cílem definovat zejména okruh služeb poskytovaných těmito subjekty, zakotvit podmínky pro jejich licencování, stanovit vnitřní a vnější kontrolní mechanismy pro jejich činnost a prostředky, které ke své činnosti na základě příslušného oprávnění využívají, a stanovit podmínky odborné způsobilosti pro výkon zaměstnání u těchto subjektů. V návaznosti na přijetí nových souvisejících procesních právních předpisů a vyhodnocení účinnosti nového trestního zákona vláda připraví nový zákon o přestupcích. Vláda zajistí předložení novely zákona o služebním poměru příslušníků bezpečnostních sborů. Veřejná správa a eGovernment Vláda chce garantovat profesionální, kvalitní, efektivní a přívětivou veřejnou službu vykonávanou vzdělanými a dále se vzdělávajícími úředníky veřejné správy. Záměrem vlády je zvýšit transparentnost veřejné správy, odstranit multiplicity při výkonu jednotlivých agend a snížit tak objem veřejných výdajů. Vláda více přiblíží veřejné služby občanům a dalším subjektům a trvale sníží ekonomickou a byrokratickou zátěž ve veřejné správě. K tomu budou využity projekty hrazené z prostředků evropských strukturálních fondů. Vláda neprodleně přijme kroky k zpracování koncepce optimálního uspořádání veřejné správy s cílem získat odborný rámec pro dokončení reformy veřejné správy, a to jak na úrovni ústřední státní správy, tak pro řešení aktuálních systémových nedostatků v územní veřejné správě. Vláda bude hledat nové přístupy k řešení financování výkonu státní správy v přenesené působnosti a k řešení vysoké míry deficitu veřejných financí. Vláda rovněž bude analyzovat možné kroky k řešení problémů zadluženosti obcí. Vláda bude usilovat o odpolitizování veřejné správy zaváděním moderních principů řízení orgánů veřejné moci a metod řízení kvality. Vláda předloží návrh jednotné právní úpravy práv a povinností úředníků veřejné správy, ve které bude jednoznačně určena hranice mezi politickými a úřednickými místy a zajištěno odpolitizování, profesionalizace a stabilizace veřejné správy. Vláda dokončí procesní audity vybraných agend veřejné správy a předloží „Strategii elektronizace vybraných agend ve veřejné správě“. Vláda zajistí dokončení projektu „Základní registry veřejné správy“ a zavede vydání elektronických identifikačních průkazů. V návaznosti na systém základních registrů vláda vytvoří podmínky pro vznik registru/registrů přestupků jako informačního systému veřejné správy s cílem zpřísnění odpovědnosti za přestupkovou recidivu včetně možné trestní odpovědnosti u recidivy vybraných druhů přestupků. Zároveň zajistí další rozvoj informačního systému datových schránek a kontaktních míst veřejné správy Czech POINT. V oblasti legislativy se vláda zasadí o zvýšení kvality a efektivity tvorby právních předpisů a jejich dostupnosti a snížení administrativní zátěže a korupčních rizik. Učiní tak prostřednictví elektronizace, zvýšení účasti občanů na tvorbě práva a začlenění zpracování hodnocení dopadů regulace (RIA) a hodnocení dopadů rizika korupce (CIA) ke každému návrhu zákona. Za klíčovou považuje vláda realizaci projektu elektronické Sbírky zákonů (e-Sbírka) a elektronického legislativního procesu (e-Legislativa), která usnadní orientaci občana v právním řádu, zlepší dostupnost pramenů práva, zvýší srozumitelnost právních předpisů, zkvalitní a zefektivní tvorbu práva a zvýší transparentnost legislativního procesu. V oblasti snižování ekonomické a byrokratické zátěže vláda dále každý rok provede revizi právních předpisů s korupčním rizikem, s regulační nebo byrokratickou zátěží s cílem nadbytečnou regulaci odstranit. Zároveň bude k veřejné diskusi předložen návrh na zakotvení práva občanů a dalších subjektů na ochranu před byrokracií a korupcí. Vláda bude pokračovat v realizaci projektu „univerzální správní řízení“, v jehož rámci dochází ke sjednocování procesních úprav a odstraňování nedůvodných odchylek od obecné úpravy ve správním řádu. Vláda zajistí zpracování analýzy s cílem vytvořit podmínky pro možnou přímou volbu starostů v malých obcích, popřípadě v ostatních typech územních samosprávných celků. Zároveň vláda připraví návrh volebního kodexu, který komplexně upraví organizaci všech druhů voleb konaných v České republice s možností elektronického hlasování ve volbách. Vláda se zaměří rovněž na přípravu nového zákona o kontrole a nového zákona o státním občanství. Vláda zpracuje návrh novely Ústavy, která umožní přímou volbu prezidenta, a návrh ústavního zákona o podmínkách vyhlášení a průběhu referenda založeného na těchto principech: pokud nejméně 250 000 občanů dá návrh na uskutečnění referenda v konkrétní otázce, má vláda povinnost předložit Poslanecké sněmovně PČR návrh Ústavního zákona o konkrétní navržené otázce nejpozději do 90 dnů ode dne doručení návrhu vládě, přičemž bude stanoven výčet otázek, o kterých nelze referendum konat. Vláda zavede tzv. klouzavý mandát poslance PS PČR a princip vyslovení konstruktivní nedůvěry k vládě. Dále vláda přijme opatření ke zprůhlednění financování politických stran, přičemž vláda zváží i možnost zavedení limitů na výdaje ve volebních kampaních. Justice Prioritou vlády v oblasti justice je rekodifikace civilního práva do nového občanského zákoníku, který sjednotí stávající roztříštěné úpravy, z nichž většina pochází z legislativní vlny 60. let minulého století. Vláda se zaměří na dopracování a opětovné předložení nového občanského zákoníku, společně s ním navrhne nový zákon o obchodních společnostech a družstvech a zákon o mezinárodním právu soukromém. Vláda se zavazuje předložit v návaznosti na nově přijatý trestní zákoník nový trestní řád. Vláda se zaměří na pokračování elektronizace justice, zejména projektu tzv. datových schránek, zavedení elektronického trestního řízení, elektronického soudního spisu a elektronického zveřejňování judikatury. Dokončena bude elektronizace tvorby práva (elegislativa) a projekt bezplatné, veřejně přístupné elektronické Sbírky zákonů (e-Sbírka). Pro efektivnější justici je třeba novelizovat řadu právních předpisů, které by její fungování usnadnily, právním sporům předcházely, případně činily právní pomoc finančně dostupnější. Z tohoto důvodu se vláda zavazuje předložit nový zákon o mediaci v netrestních věcech a nový zákon o bezplatné právní pomoci s povinným zapojením uchazečů o vstup do právních profesí. Vláda se dále zavazuje na základě učiněné analýzy provést opatření ke snížení nadbytečné soudní agendy a v některých případech k odejmutí rozhodovací pravomoci soudů, například převedením této pravomoci jinému státnímu nebo nestátnímu orgánu nebo subjektu či v případě její zbytnosti jejím zrušením. Vláda chce řešit chronickou přetíženost Nejvyššího soudu omezením dovolacích důvodů a preferencí jeho role sjednotitele judikatury. Vláda se dále zaměří na zkrácení lhůt pro některé typy soudního řízení při zachování rovného postavení stran soudního sporu tak, aby nedocházelo ke zbytečným průtahům v řízení. Vláda upraví soudní poplatky v závislosti na druhu projednávané věci při nutnosti zajistit nediskriminační přístup občanů a podnikatelů ke službám soudů. Vláda si dále bere za cíl znovelizovat zákon o rozhodčím řízení, a to zejména v oblasti pravidel pro využívání rozhodčích doložek a v požadavcích na osoby rozhodců, včetně jejich odpovědnosti, evidence a minimální správy. Co se týče dohledu nad výkonem právních povolání, vláda se zavazuje zvýšit dohledovou činnost Ministerstva spravedlnosti v oblasti kárné odpovědnosti a navrhnout opatření, která posílí osobní odpovědnost soudců a státních zástupců za zaviněnou škodu a umožní rychlejší a důslednější projednání jejich kárných deliktů. Vláda vnímá funkci soudce jako vrchol všech právnických profesí, a proto zpřísní požadavky na jejich jmenování zavedením podmínky nejméně pětileté právní praxe, z toho nejméně tři roky mimo justici. Zvyšovat se budou počty vyšších soudních úředníků a asistentů a navrhneme zvyšování jejich ohodnocení na základě možností rozpočtu. Současně s tím hodlá vláda posílit princip odborného celoživotního vzdělávání soudců, stejně tak další vzdělávání ostatních zaměstnanců soudu se zaměřením na oblast využití informačních komunikačních prostředků. Vláda se rovněž zaměří na postavení státního zastupitelství, provede změny příslušných předpisů tak, aby posílila jeho nezávislost a odpovědnost za výkon svěřené pravomoci. Dojde ke změně způsobu jmenování a odvolávání vedoucích státních zástupců, a to uzákoněním výkonu funkce na dobu určitou, ke změně způsobu dohledové pravomoci nadřízených, změně způsobu a formy ukládání závazných pokynů a v neposlední řadě rovněž změně způsobu přidělování případů. Vláda se zaměří i na ostatní právnické profese, zvýší dohled nad soudními znalci a tlumočníky, exekutory, notáři a insolvenčními správci. Vláda odstraní průtahy v řízení u notářů a zvýší konkurenční prostředí v jejich stavu zvýšením počtu notářských úřadů. Vláda připraví nový zákon o znalcích a tlumočnících. Vláda se zavazuje posílit zřizování specializovaných soudních senátů a specializovaných útvarů státního zastupitelství zejména v oblasti boje proti korupci a závažné finanční kriminalitě tak, aby o těchto případech rozhodovali zkušení a speciálně proškolení soudci a státní zástupci. Dále se vláda zavazuje zpřísnit tresty za korupci u úředních osob. Vláda se zavazuje posílit postavení obětí trestné činnosti a zvýšit restitutivní (ochrana nároků poškozených) úlohu trestního řízení, včetně zavedení práva poškozeného žádat náhradu nehmotné újmy. Novelou trestního řádu vláda rovněž hodlá zmírnit dopady tzv. „náhubkového zákona“ s cílem umožnit poskytování informací v případech, kdy veřejný zájem převáží nad zájmem skupinovým či soukromým. Vláda se zavazuje navrhnout opatření, která umožní vytvořit materiálně technické podmínky pro další zaměstnávání vězňů ve výkonu trestu. Vláda se zavazuje provést analýzu efektivity organizace soudnictví a čtyřstupňové soudní soustavy a navrhnout možnosti jejího zjednodušení, dále také prověřit efektivitu působnosti soudcovských rad jako orgánů soudcovské samosprávy a možnosti jejich posílení. Legislativa Vláda se zavazuje upravit legislativní proces tak, aby zvýšila kvalitu a odpovědnost právní regulace. Zamezí se tzv. poslaneckým přílepkům zákonů, prodlouží se lhůta mezi druhým a třetím čtením, zavede se povinná písemná forma pozměňovacích návrhů včetně odůvodnění, posouzení RIA a CIA a vyjádření gestora. Vláda se zavazuje navrhnout, aby byla doplněna Ústavou stanovená působnost Nejvyššího kontrolního úřadu (NKÚ), a to o oprávnění NKÚ kontrolovat nakládání s majetkem územních samosprávných celků (krajů a obcí) a dalších veřejnoprávních korporací. V zájmu dlouhodobého posílení politické stability exekutivy v ČR se vláda zavazuje předložit návrh novely Ústavy, která by zavedla institut tzv. „konstruktivní nedůvěry vládě“, jehož smyslem je stanovení přesných mantinelů pro vyslovení nedůvěry vládě, včetně požadavku na urychlené sestavení nové plnohodnotné vlády s politickou odpovědností vůči Poslanecké sněmovně. Vyslovení nedůvěry vládě by tak bylo možné pouze v případě, budou-li splněny předpoklady pro rychlé sestavení nové vlády. Vláda rovněž navrhne zavedení tzv. klouzavého mandátu zákonodárce, aby poslanec nebo senátor v době, kdy by se stal členem vlády, nevykonával svůj mandát, a na jeho místo by nastoupil náhradník z kandidátky téže volební strany. Vláda se zasadí o uznání protikomunistického odboje a odporu proti komunismu. Lidská práva Vláda považuje respekt k lidským právům za úhelný kámen, na kterém stojí společnost a demokratický pořádek země a který je základem pro svobodný život každého občana. Proto budeme rozhodně podporovat všechna opatření, která účinně pomohou každému občanu ČR domoci se svých ústavou zaručených práv. Zvláštní zřetel si zaslouží příslušníci zranitelných skupin občanů, pro které je často neřešitelným problémem dovolat se spravedlnosti a rovnoprávného postavení – dětí, zdravotně postižených, seniorů. Vláda povede rozhodný boj proti všem druhům rasové, třídní a sociální nesnášenlivosti a nenávisti. Se znepokojením sledujeme rostoucí projevy extremismu a zavazujeme se přijmout rázná opatření k jejich eliminaci. Zároveň považujeme za nezbytné zintenzívnit a prohloubit preventivní opatření zejména u mladé generace a sociálně rizikových skupin. Vláda podpoří sociální integraci obyvatel vyloučených lokalit do společnosti a využije za tímto účelem činnosti Agentury pro sociální začleňování. Vláda se zasadí o legislativní úpravu ochrany soukromí a osobních údajů před nepřiměřenými zásahy, které umožňují moderní technologie, zejména kamerové a jiné sledovací systémy. V. Školství, mládež a tělovýchova, věda a výzkum, kultura Školství Ministerstvo školství, mládeže a tělovýchovy uskuteční hloubkový audit, jehož cílem bude nalézt úspory v hospodaření rezortu, a jehož součástí bude audit personální a audit příspěvkových organizací. Na základě auditů ministerstvo sníží významnou měrou počet zaměstnanců ministerstva a jím zřízených příspěvkových organizací. Regionální školství Vláda změnou příslušných právních předpisů omezí zátěž škol nadměrnou byrokracií. Bude připraven nový zákon o vzdělávání a v rámci tohoto zákona vláda upraví činnosti pedagogických pracovníků. Vláda při respektování rozpočtových možností, demografického vývoje i věkové a genderové struktury pedagogických pracovníků vytvoří podmínky a nástroje (např. tzv. náborový příspěvek) pro dlouhodobou garanci vstupu mladých kvalifikovaných pedagogů do všech druhů škol. Za tímto účelem vláda v roce 2011 a v následujících letech posílí objem platových prostředků pro pedagogické pracovníky resortu o 2,1 mld. Kč. V roce 2012 vláda posílí objem platových prostředků pro pedagogické pracovníky v resortu o další 4 mld. Kč a poté toto navýšení zachová a zmrazí až do roku 2015 v návaznosti na celkovou veřejnou správu, kdy platy zmrazí na 3 roky. Budou zpřesněny finanční toky mezi rezortem a jednotlivými zřizovateli škol. Změnou financování vzdělávání bude zajištěna rovnost podpory při poskytování veřejné vzdělávací služby. Vláda i v rámci normativního financování podpoří možnost existence škol v malých obcích. Změnou závazných učebních dokumentů vláda zajistí výuku anglického jazyka nejpozději od 3. ročníku základního vzdělávání. Vláda neprodleně, a to do začátku školního roku 2010/2011, rozhodne, zda se v tomto školním roce uskuteční společná část maturitní zkoušky. Vláda na základě provedení generální zkoušky vyhodnotí následující postup. Provede audit přípravy projektu maturit, včetně kontroly vynaložených prostředků. Vláda zavede pravidelné zjišťování výsledků vzdělávání v 5. a 9. ročníku základního vzdělávání. Bude dále stimulovat transparentní zveřejňování výsledků škol potřebné pro jejich srovnání s akcentováním rozdílů na úrovni vstupů (odlišné vzdělání přijímaných žáků) pro optimální porovnatelnost poskytovaného vzdělávání. Vláda ve spolupráci se zaměstnavateli podpoří rozvoj odborného středního („učňovského“) vzdělávání a formu jeho zakončování jednotnou závěrečnou zkouškou. Zvýší důraz na praktickou uplatnitelnost absolventů a na posílení prestiže středního odborného školství. Vláda přijme program podpory technického školství pro zajištění a rozvoj kvalitní obslužné a řídící struktury technických odvětví. Vláda bude věnovat zvýšenou pozornost výchovným a diagnostickým ústavům a jejich financování se zřetelem na zvýšenou podporu preventivních programů. Podpoří nárůst počtu školních psychologů a speciálních pedagogů na základních a středních školách. Bude též podpořen rozvoj péče o děti se specifickými dispozicemi a bude posílena výuka klíčových kompetencí (např. finanční a počítačové gramotnosti) a jazykového vzdělávání. Vláda připraví změnu v trvání funkčního období ředitelů základních škol a středních škol, které se zkrátí na 6 let. Bude též posílena role školských rad při správě škol, včetně vlivu na jmenování a odvolání ředitelů. Vláda iniciuje debatu o posílení odpovědnosti rodičů za vzdělávání dítěte, zejména vůči škole, přičemž zváží i možnost kodifikace Smlouvy mezi rodinou a školou o chování dětí s cílem zajistit lepší vymahatelnost plnění rodičovských povinností při vzdělávání dětí. Terciární vzdělávání Vláda uskuteční reformu systému terciárního vzdělávání. Je nutné zvětšit diverzifikaci systému terciárního vzdělávání tak, aby docházelo ke zvyšování kvality vysokoškolského vzdělání a profily absolventů jednotlivých typů škol více odpovídaly různorodým požadavkům zaměstnavatelů a zajišťovaly jejich větší flexibilitu na trhu práce. Tento záměr vláda uskuteční například přísnější kontrolou dodržování akreditačních podmínek, podporou výzkumu a profilace vysokých škol. Vláda provede taková opatření, která povedou ke zvýšení prestiže bakalářského vzdělávání a jeho praktické uplatnitelnosti na trhu práce. V systému řízení veřejných vysokých škol bude posilovat jejich vlastní odpovědnost za dosahované výsledky v oblasti výzkumu, vzdělávání i hospodaření. Vláda vypracuje mechanismy financování, které posilují finanční stabilitu veřejných vysokých škol a přitom posilují závislost jejich rozpočtů na kvalitě poskytovaného vzdělání, uplatnitelnosti absolventů, výsledcích výzkumu a vývoje. Dále vytvoří podmínky pro integraci a racionalizaci skladby vysokých škol. Vláda zavede finanční spoluúčast absolventů vysokých škol na hrazení nákladů jejich studia formou tzv. odloženého školného s termínem zavedení od akademického roku 2013/2014, při stropních nákladech 10 000 Kč na jeden semestr a při uplatnění zvýhodňujícího koeficientu pro podporu klíčových studijních oborů s vazbou na strategické segmenty průmyslové výroby a služeb. Školné bude školám zaplaceno ihned, za tímto účelem student bude mít možnost uzavřít půjčku garantovanou státem. Půjčka bude hrazena občany v okamžiku, kdy jejich příjem překročí výši průměrné mzdy, což nevylučuje možnost dobrovolné dřívější úhrady přímým způsobem. Vláda zavede účinný systém finanční pomoci studentů opírající se o základní studijní granty pro všechny studenty, dodatečná sociální stipendia pro studenty z rodin s nízkými příjmy a handicapované studenty a dále o podniková stipendia, spoření na vzdělání, studentské půjčky a o specifický režim příležitostného zaměstnávání studentů. S tím podpoří zavedení zvýhodněných studijních půjček určených na krytí nepřímých nákladů spojených se studiem (strava, ubytování), aby tento krok předcházel o jeden rok zavedení odloženého školného. Vláda akceleruje čerpání prostředků určených na vzdělání a výzkum z operačních programů fondů EU. Ve vztahu k nastavení pravidel rozdělování prostředků ze strukturálních fondů bude usilovat o to, aby realizace projektů mohla napříště probíhat bez geografických omezení. Vláda též provede analýzu efektivity čerpání prostředků z operačních fondů EU v rámci rezortu. Věda a výzkum Vláda podpoří management vysokých škol a veřejných vědeckých výzkumných institucí (VVI) při zavádění profesionálních metod řízení finančních toků, lidských zdrojů, marketingu a technologického transferu, a to i s využitím stimulačních nástrojů v podobě fondů EU. Vláda podpoří vznik center excelence v rámci výzkumných univerzit i VVI a vytvoří podmínky umožňující budování špičkových škol doktorských studií. Vytvoří mechanismy podporující skutečnou mobilitu a kooperaci výzkumných pracovníků i doktorských studentů mezi našimi a zahraničními univerzitami. Vláda usnadní spolupráci veřejných vzdělávacích a výzkumných institucí se subjekty z komerční sféry, bude motivovat posilování mezinárodní excelence ve výzkumu a bude stimulovat zapojení do mezinárodních projektů. Vláda zavede systém hodnocení pracovišť výzkumu a vývoje (VaV), který nahradí stávající institucionální financování za výsledky v Rejstříku informací o výsledcích (RIVu) kombinací kvantitativního a kvalitativního hodnocení s výrazným zapojením zahraničních expertů. Zavede též bonifikaci pracovišť, která prokazatelně spolupracují s aplikační sférou v podobě dodatečných institucionálních prostředků. V návaznosti na zákon o podpoře výzkumu a vývoje přijme jednotnou metodiku poskytování institucionální podpory výzkumných organizací ze strany jednotlivých poskytovatelů. Budou též znovu posouzeny role a postavení Technologické agentury ČR v systému státní podpory VaV. Vláda daňově zvýhodní spolupráci ve VaV mezi univerzitami, VVI a podnikatelským sektorem. Podporu výzkumu z veřejných zdrojů zaměří na vyprofilované priority, průřezová témata. Podporu firemního výzkumu a vývoje podmíní spoluprací mezi veřejným a soukromým sektorem na stanovených prioritních tématech. Sport Vláda zváží přijetí nového zákona o sportu a podpoří efektivnější čerpání z fondů EU na sport, a to i se specifickým důrazem na projekt Evropský rok dobrovolnictví (2011). Vláda se bude zasazovat o vytvoření systému podpory a oceňování dobrovolníků v oblasti sportovní činnosti a bude podporovat aktivity, organizace a zařízení, které zvýší dostupnost sportu a tělovýchovy nejširší veřejnosti. Vláda podpoří sportování mládeže v masovém měřítku i systém péče o talentovanou mládež, včetně systému návazné péče o ni v podobě sportovních tréninkových středisek pro mládež a středisek vrcholového sportu a podpoří systém lékařské péče o talentovanou mládež. Vláda chce transformací současného systému státní podpory zřídit grantovou agenturu pro podporu sportu a intenzivněji podpoří systém vícezdrojového financování ve sportu. S novým zákonem o loteriích vláda posílí rozpočty obcí a měst o část vybraných prostředků z loterií za účelem posílení sportovních a kulturních činností mládeže. Kultura Vláda si uvědomuje význam kultury, chápané v nejširším smyslu slova jako určujícího hybatele vývoje civilizace, a tím i naší společnosti, v 21. století. Vláda chápe kulturní potenciál České republiky jako významný rozvojový faktor celé společnosti. Vnímá nejen pozitivní vliv kultury na společenský rozvoj a kvalitu života občanů či uchování a dotváření národní identity, ale chápe kulturu, a od ní odvozené kulturní statky a služby, jako kulturní kapitál, jehož hospodářský potenciál nebyl dosud plně pochopen a využit. Vláda bude důsledně dbát na to, aby peníze vynakládané na kulturu ze státního rozpočtu, zejména ty určené na financování státních kulturních institucí, přinášely optimální efekty. Vláda bude v rámci daných možností vytvářet prostředí pro uspokojování kulturních potřeb všech občanů s využitím maximálně efektivní kooperace státu, krajů a obcí. Bude umožněno široké zapojení občanů a firem do podpory kulturního dědictví i živého umění, a to i formou mecenášství. Vláda považuje kulturní potenciál země za důležitý zdroj vzdělanosti občanů. Pro budoucí civilizační konkurenceschopnost a prosperitu naší společnosti bude usilovat o dosažení hlubšího využití kulturních statků a potenciálu kulturních institucí pro edukaci obyvatelstva. Vláda bude podporovat využití moderních technologií, zejména digitalizace, pro tvorbu, správu, uchování, zabezpečení a zprostředkování kulturních statků a služeb. Vláda bude usilovat o zajištění co nejširšího přístupu občanů k informacím o kultuře, se speciálním důrazem na oblast nakládání s památkovým fondem. Vláda bude důsledně bránit nelegálnímu vývozu a dovozu movitého kulturního dědictví a k tomu bude využívat mezinárodních struktur a smluv. Vláda bude usilovat o využití Úmluvy UNESCO o ochraně a podpoře rozmanitosti kulturních projevů k prosazování suverenity české kulturní politiky a obohacování kulturních příležitostí pro občany naší země. Účast ČR na mezinárodních smlouvách a dohodách a členství v mezivládních organizacích bude využívat také k prezentaci kulturního dědictví a péče o něj v zahraničí. Bude podporovat mezinárodní expertní spolupráci. Vláda si je vědoma své odpovědnosti za kulturní dědictví ČR, zahrnující i kulturní dimenzi péče o krajinu, a je připravena vytvářet příznivé podmínky pro jeho identifikaci, ochranu, uchování a zprostředkování veřejnosti. Vláda se bude zabývat oborovými koncepčními materiály pro oblast rozvoje muzeí a galerií, pro oblast účinnější péče o tradiční lidovou kulturu a pro oblast nakládání s památkovým fondem. Mimořádnou pozornost bude vláda věnovat otázkám zajištění materiálních, technických a prostorových podmínek činnosti národních paměťových institucí resortu kultury. Vláda předloží taková legislativní opatření, která zajistí účinný, transparentní, předvídatelný a odborně garantovaný způsob nakládání s památkovým fondem ČR, která ale též posílí právní jistotu občanů a zároveň odstraní zbytečné administrativní zátěže a zároveň bude navrhovat opatření, která zmírní dopady vznikající z titulu omezení vlastnických práv. Vláda podpoří uplatnění moderních nástrojů v poskytování dotací a příspěvků ze státního rozpočtu v oblasti kultury, aby zájemci byli více motivováni ke spolufinancování kulturních aktivit. Předloží přesná pravidla pro poskytování dotací na jasně definované projekty k plnění veřejné služby v kultuře. Vláda bude usilovat o zlepšení pozice českého filmu ve světě a o zatraktivnění ČR pro domácí a zahraniční producenty. Vláda předloží návrh zákona o kinematografii. Vláda považuje svobodu slova za jednu z klíčových svobod, které zajišťují demokratické uspořádání naší společnosti. Proto bude trvat na garanci maximální míry svobody slova, při vědomí odpovědnosti autora za obsah mediálního sdělení, včetně oblasti internetu. Vláda zahájí diskusi o transformaci mediálních rad veřejnoprávních médií a prosadí změny v systému voleb zástupců veřejnosti do mediálních rad s významným podílem nominací z odborné veřejnosti. Vláda bude pokračovat v přípravě novely autorského zákona k zajištění plné harmonizace autorského zákona s evropským a mezinárodním autorským právem, kdy je základním principem zajištění rovnováhy práv a zájmů nositelů práv na jedné straně a uživatelů práv na straně druhé. Vláda uznává historické a nezastupitelné postavení církví a náboženských společností jako tradičních institucí, které jsou součástí společnosti. Cílem vlády je co nejdříve uzavřít otázku vyrovnání mezi státem a církvemi a náboženskými společnostmi tak, aby mohly být napraveny některé křivdy, a církve a náboženské společnosti mohly tak plnit své funkce nezávisle na státu. VI. Životní prostředí, zemědělství a venkov Životní prostředí Vláda chápe životní prostředí jako prostor pro život. Kromě ochrany přírody představuje ochrana životního prostředí také regulaci znečišťování na straně výroby energie a v průmyslu, opatření v dopravě a podporu k životnímu prostředí přátelského chování spotřebitelů. Vláda zdůrazňuje, že je třeba zachovat hodnoty přírodního a kulturního dědictví i za ekonomicky obtížné situace. Vláda vidí v ekologických opatřeních nikoliv brzdu, ale příležitost k ekonomickému rozvoji. Největším současným problémem stavu životního prostředí v ČR je kvalita ovzduší. Prioritou vlády je snížení této zátěže s důrazem na ty oblasti, v nichž je situace v některých obdobích roku dlouhodobě kritická (např. Moravskoslezský kraj). Bude proto prosazovat snižování emisí znečišťujících látek, jakož i energetické úspory a efektivní hospodaření s energií ve výrobě, distribuci i spotřebě, ať už jde o moderní účinné technologie výroby, účinně zateplené budovy, výstavbu nízkoenergetických budov nebo úsporné spotřebiče. Zvyšování energetické účinnosti výroby a efektivní využití energie na straně spotřebitelů snižuje spotřebu energetických zdrojů, emise znečišťujících látek a skleníkových plynů a zároveň je ekonomicky efektivní. Důležité jsou a podporovány budou také efektivní způsoby využití tepla a čisté technologie pro využití v dopravě. Vláda bude podporovat ekologicky čisté výroby energie, tedy jadernou energetiku a efektivní obnovitelné zdroje, které mohou též významně přispět k posílení energetické bezpečnosti ČR, tedy ke snížení energetické závislosti ČR na cizích zdrojích. Účinná ochrana ovzduší a zdraví obyvatel před znečišťováním vlivem dopravy, průmyslových zdrojů a spalování nevhodných druhů paliv v lokálních topeništích bude zajištěna prostřednictvím nového zákona o ochraně ovzduší. K dosažení cílů v ochraně životního prostředí a klimatu, efektivní výroby a využití energie a nerostných surovin vláda připraví základní strategické dokumenty. Navzájem provázány budou nová politika ochrany životního prostředí, politika ochrany klimatu, státní energetická koncepce a nová surovinová politika, včetně státní lesnické koncepce a ochrany zemědělského půdního fondu. Bude zajištěna přiměřená surovinová a energetická bezpečnost ČR a vyvážený energetický mix. Ke snížení zatížení životního prostředí bude podporováno zavádění nejlepších dostupných technik. Vláda bude podporovat efektivní využití nerostných i druhotných surovin. V oblasti odpadového hospodářství bude vláda usilovat o zajištění hierarchie v nakládání s odpady a nezvyšování finanční zátěže obyvatel z tohoto řádného nakládání. Primární bude prevence vzniku odpadů, dále recyklace, materiálové a energetické využití odpadů. Bude zpracován nový zákon o odpadech a o výrobcích s ukončenou životností, postavený s důrazem na důsledné dodržování ekologických a technických standardů EU, principů hospodářské soutěže a principů rozšířené odpovědnosti výrobců. Bude také připraven nový plán odpadového hospodářství jako základní strategický dokument v tomto oboru. Vláda zajistí ekonomicky účinnou likvidaci starých ekologických zátěží, s ohledem na možnosti státního rozpočtu a na současnou hospodářskou situaci. Prioritně budou řešeny sanace kontaminovaných míst, které jsou spojeny s eliminací rizik pro zdraví člověka a pro složky životního prostředí. Průběžně bude aktualizována národní inventarizace kontaminovaných míst v ČR, která bude přístupná veřejnosti. Ve věci „superzakázky“ vláda odpovědně posoudí předložené nabídky. Bude rozhodnuto tak, aby byly splněny všechny požadavky na transparentnost procesu, ekonomickou výhodnost, ekologickou relevanci a snížení korupčního potenciálu. Za základní přístup k problematice změny klimatu vláda považuje adaptaci na tuto změnu. Nejdůležitější budou technická a přírodě blízká opatření v krajině tak, aby ČR a její obyvatelstvo bylo připraveno na náhlé přírodní jevy, zejména povodně, vlny horka, období sucha, nedostatek podzemní vody, obecně jiný koloběh vody v krajině, erozi půdy, případně další environmentální rizika. V zemi, na jejímž území jsou základní evropská rozvodí, si vláda uvědomuje nezbytnost zpomalení odtoku povrchových vod a jejich kvality, potřebu šetření s vodou a nakládání s podzemní vodou jako cenným nerostným bohatstvím. Vláda je připravena ekonomicky zvýhodnit zavádění technologií šetrných k životnímu prostředí a technologií s nízkými energetickými a materiálovými nároky s tím, že bude technologie posuzovat v širším kontextu celého životního cyklu. Vytvoří proexportní opatření pro podporu uplatnění těchto technologií na zahraničních trzích. Z důvodu zlepšení stavu životního prostředí vláda bude podporovat budování takové dopravní infrastruktury, která vyvede tranzitní dopravu z center pomocí obchvatů měst a obcí, zvýší plynulost dopravy a sníží zátěž ovzduší. Bude prosazovat efektivní protihluková opatření, která ochrání obyvatele před negativními vlivy dopravy, a rozšíření sítě rychlostních silnic, dálnic a železnic, převedení velkých nákladů ze silnic na železnice tam, kde je to možné. Ve městech a obcích bude vláda podporovat zavádění inteligentních systémů řízení dopravy, nízkoemisních zón, využití všech nástrojů na podporu ekologické hromadné, příměstské a městské dopravy, budování záchytných parkovišť, cyklostezek a zachování a rozšiřování městské zeleně. Vláda si váží zájmu veřejnosti o ochranu životního prostředí a přírody. Považuje za nezbytný co nejširší přístup občanů k informacím o životním prostředí, což je důležité pro zajištění průhlednosti procesů při rozhodování o změnách v prostředí, kde lidé žijí. Je připravena zjednodušit posuzování vlivů strategií a projektů na životní prostředí v procesu SEA a EIA s cílem zvýšit efektivitu procesů a posílit ochranu práv místních obyvatel. Zvláštní pozornost bude věnovat oblasti povodňových plánů s cílem vyššího zapojení občanů do spoluodpovědnosti za ochranu svého majetku a kvality vodních zdrojů. Ochranu přírody a zachování biologické rozmanitosti (biodiverzity) považuje vláda za nezbytnou podmínku pro kvalitní život lidí. Bude proto podporovat kvalitní péči o přírodu a krajinu v souladu s hospodářskými, environmentálními a sociálními zájmy v území. Podstatné je zlepšování ekologické stability krajiny a zachování její prostupnosti, včetně podpory pěstování lesů s přirozenou druhovou, věkovou a prostorovou skladbou v souladu s novelizovanou státní lesnickou politikou a politikou ochrany půdního fondu, zvyšování přirozených retenčních schopností krajiny a zachování biodiverzity. Vláda bude usilovat o účinnou ochranu půdy. Zajistí předložení návrhu novely zákona o ochraně zemědělského půdního fondu, který umožní účinnější systém ochrany půdy před zábory a působením degradačních faktorů a navýší poplatky za odnětí půdy ze zemědělského půdního fondu. V návaznosti na výsledky jednání o Rámcové směrnici k ochraně půdy EU bude připraven návrh zákona na ochranu veškeré půdy tak, aby ochrana dvou plošně nejvýznamnějších skupin půd, půdy zemědělské a půdy lesní, byla upravena obdobnými legislativními a ekonomickými nástroji. Vláda klade důraz na zachování přírodního a kulturního rázu české krajiny. Územní plánování musí být nástrojem harmonického rozvoje obcí a měst a jejich začlenění do krajiny. Vláda bude podporovat ochranu, správu a plánování veškeré krajiny s principy Evropské úmluvy o krajině s cílem dosažení trvale udržitelného života obyvatel ČR. Bude vypracována strategie péče o krajinu na základě Evropské úmluvy o krajině, která bude uplatněna prostřednictvím relevantních strategických dokumentů. Vláda chce být příkladem pro jednání občanů i podnikatelů. Navrhne proto vhodnou legislativní formu úpravy požadavků na energetickou náročnost budov, jejichž novostavba, resp. podstatná rekonstrukce je financována z veřejných prostředků. Při zadávání veřejných zakázek bude vláda podporovat uplatňování environmentálních a sociálních požadavků, a to s ohledem na ekonomickou návratnost. Vláda bude usilovat o efektivní veřejnou správu v oblasti životního prostředí, o snížení administrativní zátěže občanů a podnikatelů a odstranění překážek pro podnikání, které lze i z pohledu ochrany životního prostředí hodnotit jako nadbytečné a neefektivní. Bude dále elektronizovat agendy státní správy. Provede audit legislativy a zjednoduší požadavky kladené na malé a střední podnikatele všude tam, kde zjednodušení nepovede ke snižování standardů ochrany životního prostředí. Nebude přijímat nepřiměřeně ekonomicky náročné závazky nad rámec závazných evropských předpisů. Dává přednost dohodě před zaváděním nové regulace. V Evropské unii bude ČR aktivně prosazovat své národní zájmy ve všech evropských institucích. Z věcných problematik na evropské úrovni bude ČR aktivně vystupovat zejména v souvislosti s implementací Strategie Evropa 2020 s důrazem na dosažení klimatickoenergetických cílů a snižování materiálové a energetické náročnosti ekonomiky. Zásadní bude příprava a projednávání nového směřování politiky životního prostředí EU. ČR bude usilovat o racionalizaci a zefektivnění mezinárodní správy udržitelného rozvoje a životního prostředí jak ve vztahu k návrhům na vznik nových mezinárodních institucí, tak i ve vztahu k vnitřním reformám stávajících mezinárodních organizací. Vláda se aktivně zapojí do vyjednávání nových mnohostranných environmentálních smluv nebo jejich změn. ČR jako členský stát EU a OECD má zájem na úspěšném sjednání nového realistického a účinného mezinárodně právního nástroje pro snižování emisí skleníkových plynů a boj proti změně klimatu po r. 2012 na základě důkladné socio-ekonomické analýzy, při podmínce srovnatelných závazků i dalších významných partnerů EU. Vláda bude usilovat o efektivní veřejnou správu v oblasti životního prostředí a zajistí snížení neúměrného finančního a administrativního zatížení občanů a podnikatelské sféry v důsledku nadměrné environmentální regulace formou pravidelného auditu. Vláda bude dbát na to, aby environmentální předpisy nebyly transponovány do českého právního řádu extenzivně tak, aby znevýhodňovaly podnikání v ČR. V souvislosti s novou evropskou úpravou odpadového hospodářství vláda připraví nový zákon o odpadech, postavený s důrazem na důsledné dodržování ekologických a technických standardů EU, principů hospodářské soutěže a principů rozšířené odpovědnosti výrobců. Zákon konkrétně vymezí priority při nakládání s odpady s preferencí prevence, recyklace a energetického využití odpadů před spalováním bez energetického využití a skládkováním. Zemědělství a venkov Vláda bude usilovat o prosperitu českého venkova vytvářením jednoduchých a spravedlivých podmínek pro české zemědělce a rozvoj malých obcí. Investicemi do infrastruktury, nových technologií, výzkumu, vzdělávání a inovací bude vláda podporovat zvýšení jejich konkurenceschopnosti při respektování pravidel správné zemědělské praxe s ohledem na ochranu životního prostředí a pohodu zvířat. Pouze konkurenceschopnost v domácím prostředí i v Evropské unii totiž může zajistit dlouhodobou prosperitu zemědělců i celého venkova. Jejich ekonomické možnosti rozšíříme vytvořením podmínek pro využití produkce k nepotravinářským účelům a budeme se snažit ocenit i mimoprodukční funkce zemědělství. Vláda v rámci rozpočtových možností bude usilovat o naplnění národního doplatku přímých plateb. Vláda bude pokračovat v přípravě českého zemědělství na změny Společné zemědělské politiky EU a rozpracuje Vizi českého zemědělství po roce 2010 do konkrétních opatření ku prospěchu a konkurenceschopnosti našeho zemědělství. Vyjednání spravedlivých podmínek pro české zemědělce v EU bude jednou z klíčových priorit vlády. Vláda zredukuje byrokratický aparát v resortu tak, aby se snížily rozpočtové výdaje a aby občané, podnikatelé a zemědělci méně trpěli průtahy v jednání s administrativou. Vláda bude podporovat konkurenceschopnost zemědělců také racionální kontrolou bezpečnosti potravin a navrhne spojení odborně příslušných kontrolních institucí s cílem zjednodušit administrativu a snížit byrokratickou zátěž podnikatelů. Vláda dořeší evidenci pozemků a připraví narovnání práv vlastníků a nájemců. Nedílnou součástí tohoto kroku bude i dokončení zemědělských restitucí. Za nezbytnou podmínku rozvoje venkova považujeme zpřístupnění zemědělských pozemků oprávněným vlastníkům a prodej zbylé půdy v majetku státu těm, kdo na ní chtějí hospodařit. Vláda dokončí transformaci Pozemkového fondu a po ukončení jeho činnosti převede zbytek agend na Pozemkový úřad ČR. Vláda bude usilovat o ochranu půdy a vod České republiky. Bude podporovat realizaci pozemkových úprav a souvisejících investic v krajině, které budou mít i významný protipovodňový a protierozní efekt. Vláda rovněž neprodleně zahájí přípravu III. etapy realizace protipovodňových opatření. S cílem omezit rostoucí vyjímání pozemků z půdního fondu zavede vláda opatření k jeho ochraně. Vláda podpoří rozvoj ekologického zemědělství, bude podporovat jeho roli v uchování rázu krajiny, zvýšení retenční schopnosti půdy i ve výrobě biopotravin. Při výstavbě zemědělských provozů budou upřednostňovány rekonstrukce „venkovských brownfields". Vláda bude vytvářet podmínky pro tvorbu nových pracovních příležitostí a pro setrvání mladých a také vzdělaných lidí ve venkovském prostoru. Bude podporovat místní výrobu potravin a zřizování malých potravinářských provozů lokálního charakteru. Podpoří výrobu a prodej typických regionálních potravinářských specialit a bude podporovat prodej potravin z těchto provozů na místních trzích či přímo ze statku. Podpoří rozvoj služeb s vysokou přidanou hodnotou lidské práce, turismus, ekoturistiku a agroturistiku. Vláda bude prosazovat efektivní, ale současně konzervativní způsoby správy lesů. Vypracuje nové zásady státní lesnické politiky, které se budou opírat o rovný přístup k vlastnictví, politiku rovných příležitostí, hospodářské soutěže a racionální, nebyrokratickou státní správu lesů. Přitom bude dbát na vyváženost produkčních a mimoprodukčních funkcí lesa. Vláda přehodnotí dosavadní koncepce a prověří způsob nakládání se státními lesy, prověří prodej majetku a nákup služeb s. p. Lesy ČR. Bude prosazovat dynamický obchodní systém, který zajistí všem partnerům rovné podmínky. VII. Podnikání a jeho podpora, rozvoj infrastruktury Platební podmínky Vláda přijme kroky, které uleví dodavatelům – plátcům DPH, jejichž dodávka zboží nebo služeb není dlouhodobě zaplacena. V takovém případě bude odvedené DPH dodavateli vráceno. Tyto kroky budou v souladu s aktuálními předpisy EU a legislativně přitom bude ošetřeno zamezení možnosti zneužívání. Vláda vyvine úsilí o změnu režimu DPH v rámci EU tak, aby DPH bylo odváděno až po zaplacení faktury. Stát půjde příkladem, aby se v obchodních vztazích ustálilo pravidlo, že doba splatnosti faktur je maximálně 30 dnů. Prosadíme legislativní úpravu, aby doba splatnosti veřejného sektoru (státu, krajů a obcí) nepřesáhla 30 dnů, s výjimkou čerpání z evropských fondů, kde nelze dobu splatnosti na národní úrovni změnit. Podnikání a jeho podpora Hospodářské oživení a růst jsou klíčovou podmínkou dalšího rozvoje české společnosti. Jsou také klíčovým prvkem Strategie EVROPA 2020, ke které se ČR, jako aktivní člen EU, v plném rozsahu hlásí. Zpracovatelský průmysl a související služby jsou přirozenými zdroji trvalého růstu, které mohou přinést prospěch a pracovní místa potřebná k obnovení zdraví a udržitelnosti hospodářství ČR a EU. Rámec pro průmyslovou politiku bude podporovat podnikání, pomáhat průmyslu vypořádat se s problémy a podporovat konkurenceschopnost průmyslových odvětví, výroby a služeb, aby mohly využít příležitostí nabízených globalizací a ekologickým hospodářstvím. V zájmu zlepšování podnikatelského a investičního prostředí vláda v rámci hodnocení dopadů regulace (RIA) zavede test hodnocení dopadů na malé a střední podniky a v této souvislosti zavede dny právní účinnosti. Vzhledem k tomu, že hodnocení dopadů regulace je stěžejním nástrojem zkvalitňování právní regulace a snižování administrativní zátěže, zhodnotí a posílí jeho institucionální zabezpečení a efektivnost, včetně zapojování veřejnosti do přípravy právních předpisů. Vláda bude dále zjednodušovat vstup do podnikání a jeho ukončení zejména tím, že údaje, které má již veřejná správa k dispozici nebudou znovu požadovány. Zaměří se na rozšíření služeb centrálních registračních míst, tak aby podání byla v co největší míře vyřizována elektronicky. Úřady nebudou moci při ukončení živnosti požadovat od fyzické osoby další doklady či potvrzení. V případě ukončení živnosti nebude muset živnostník platit daň z příjmu z faktur, které jsou více než 4 roky po splatnosti. Vláda přijme s cílem vytvoření vhodných podmínek pro rozvoj vysokorychlostního internetu a služeb využívaných jeho prostředím Strategii Digitální Česko. Vytvoření a prosazení Strategie Digitální Česko bude mít cíl definovat pozitivní zájem státu na využívání a rozšířeni služeb elektronických komunikací a služeb informační společnosti s cílem zvýšit konkurenceschopnost ČR a snížit administrativní zátěž podnikatelů zejména při výstavbě sítí nové generace. Vláda předloží nově definované podmínky pro přímé zahraniční investice, které musí přispívat k dlouhodobému, inteligentnímu a udržitelnému růstu konkurenceschopnosti ČR a které budou rovnocenné pro tuzemské a zahraniční podnikatele. Vláda se zasadí o lepší využívání nabídky průmyslových zón a zlepší marketing příležitostí pro investory do ČR z prioritních zemí. Součástí aktivnějšího přístupu k investicím bude také zlepšení služeb pro zahraniční investory v ČR při využívání kapacit vysokých škol, výzkumných a vědeckých pracovišť. Vláda bude nadále snižovat a omezovat nadbytečnou regulaci a byrokracii. Za účelem identifikace nejvíce zatěžující regulace vláda provede přeměření administrativní zátěže podnikatelů a bude postupovat tak, aby docházelo k jejímu každoročnímu snižování. V přiměřeném rozsahu budou podporovány aktivity v oblasti ochrany spotřebitele s cílem zvýšit jejich důvěru v trh. Vláda bude dále zlepšovat funkcionalitu živnostenského rejstříku a jeho propojení na základní registry. Do konce roku 2012 je třeba završit proces úplné liberalizace českého poštovního trhu. Cílem je příprava právního prostředí, na jehož základě budou odstraněny zbývající bariéry vstupu konkurence na tento trh při zachování stávajícího rozsahu a kvality poštovních služeb. Pracovní místa Vláda v součinnosti se sociálními partnery navrhne úpravy zákoníku práce, které povedou k větší flexibilitě pracovněprávních vztahů a k vyšší motivaci zaměstnavatelů při vytváření nových pracovních míst. Bude zvýšen maximální rozsah zaměstnání na základě dohody o provedení práce ze 150 na 300 hodin při současném posílení kontroly, aby nedocházelo ke zneužívání tohoto institutu. Uvolní se podmínky pro opakované uzavírání pracovních poměrů na dobu určitou, čímž dojde ke zpružnění trhu práce. Vláda zavede pružnější konta pracovní doby a umožní její flexibilnější nerovnoměrné rozložení. Firmy tak budou mít možnost lépe využívat pracovní dobu v návaznosti na množství zakázek. Výše odstupného bude vázána na počet odpracovaných let u zaměstnavatele (do 1 roku práce – 1měsíční odstupné, do 2 let práce – 2měsíční odstupné, nad 2 roky práce – 3měsíční odstupné). Vláda zváží úpravu zkušební doby tak, aby bylo umožněno sjednat po vzájemné dohodě delší zkušební dobu než 3 měsíce. Navrhne zrušení ustanovení o nekolidujícím zaměstnání v zákoně o zaměstnanosti. Upravena bude také povinnost zaměstnavatele hlásit nástup zaměstnance do pracovního poměru jeden den před dnem nástupu. Vláda zefektivní využívání nástrojů aktivní politiky zaměstnanosti tak, aby finanční prostředky vynakládané na tuto oblast byly více směrovány přímo k zaměstnavatelům. Vláda podpoří nezaměstnané, kteří začnou podnikat. Nezaměstnaný bude moci v tomto případě pobírat plnou výši podpory v nezaměstnanosti po celou podpůrčí dobu. Energetika a vnější energetická bezpečnost Vláda bude pokračovat ve zvyšování energetické bezpečnosti České republiky především diverzifikací energetických zdrojů a přepravních tras. Vláda bude podporovat posilování energetických sítí ve směrech západ-východ a sever-jih, výstavbu podzemních zásobníků plynu, výstavbu plynovodů Gazela a Nabucco a povede průběžní dialog s producentskými státy. Vláda schválí aktualizovanou Státní energetickou koncepci a novou surovinovou politiku, včetně implementace principů evropské strategie Raw Materials Initiative tak, aby byla zajištěna odpovídající surovinová a energetická bezpečnost ČR a vyvážený energetický mix. Vláda se zasadí o zachování územních limitů těžby hnědého uhlí a jejich legislativní zajištění. Předloží novelu horního zákona, která zajistí hospodárné využívání zásob nerostných surovin. Připraví rovněž novelu energetického zákona, která zavede autorizace na nové zdroje výroby elektřiny a podpoří tržní prostředí v energetice tak, aby konkurence skutečně existovala a každý si mohl vybrat svého optimálního dodavatele cestou co nejmenší administrativní zátěže při změně poskytovatele. Vláda bude podporovat výstavbu nových bloků jaderné elektrárny Temelín a modernizaci jaderné elektrárny Dukovany ,včetně navazujících liniových staveb, v rámci vyváženého energetického mixu. Bude pokračovat v transparentním postupu vyhledávání místa pro úložiště jaderného odpadu včetně podpory jiných možností vedoucích k jejich likvidaci. Vláda bude podporovat další prohloubení a rozšiřování činnosti energetické burzy, která prokazatelně snížila předchozí enormně rychlý růst cen elektřiny. Vláda přehodnotí podporu obnovitelných zdrojů energie ve prospěch ekologicky ekonomicky udržitelných forem. Vláda zefektivní fungování regulačních úřadů a zváží možnosti sloučení těch regulačních úřadů, u kterých je to kompetenčně možné a účelné. Vláda vyhodnotí navyšování podílu biosložky v motorových palivech a rozhodne o dalším racionálním, ekologickém a ekonomicky přijatelném postupu v této oblasti. Doprava Vláda zachová výši investic do dopravní infrastruktury. Vedle prostředků státního rozpočtu zapojí do financování rozvoje dopravní infrastruktury také PPP projekty a zejména zefektivní činnost SFDI a investorských organizací Ministerstva dopravy. Vláda bude pracovat na omezení legislativních limitů pro urychlení výstavby dopravní infrastruktury. Vláda zejména zpružní pravidla v procesu schvalování staveb (za účelem omezení vynucování staveb nesouvisejících s budovanou infrastrukturní stavbou). Pokud to bude legislativně možné a nebude to znamenat nárůst administrativní zátěže, vláda podpoří při zadávání zakázek využívat principu pronájmu staveniště, a to za účelem zrychlení stavby. Vláda zajistí zlevnění staveb dopravní infrastruktury, a to zejména průhlednými veřejnými výběrovými řízeními, úpravou norem a případnými změnami v zadávacím řízení a důslednou kontrolou procesu výstavby. Vláda nastaví transparentní postupy zadávání veřejných zakázek úpravou svých vnitřních norem a případnými dalšími změnami v zadávací praxi. Na základě hloubkové analýzy bude vláda prosazovat majetkové vyrovnání mezi ČD a SŽDC s cílem vytvoření celistvé konkurenci otevřené „živé dopravní cesty“. Veškeré služby železniční hromadné osobní přepravy budou podléhat transparentním výběrovým řízením. Za tímto účelem vládá připraví podmínky pro otevření trhu v železniční dopravě. Vláda zajistí provedení personálního auditu a auditu hospodaření u ČD a.s., jejich dceřiných společností a SŽDC s.o. s cílem zefektivnění provozu a odstranění nevyváženého odměňování pracovníků. Vláda odloží zavedení elektronických vinět místo dálničních známek pro osobní automobily do doby přijetí celoevropského řešení nebo výkonového zpoplatnění. Vláda bude pokračovat ve spolupráci s kraji a obcemi v analýze možností rozšíření mýtného na silnice nižších tříd pro nákladní dopravu. Stanoví jasná kritéria, aby byly dálnice skutečně využívány jako obchvaty obcí. Vláda bude rozvíjet aktivity ke zvýšení bezpečnosti silničního provozu, zvyšovat informovanost účastníků silničního provozu a zkvalitňovat budování infrastruktury. Bude klást důraz i na další komunikační aktivity a zejména výchovu dětí a mládeže. Vláda pečlivě vyhodnotí účinnost bodového systému ve vztahu k provozu na pozemních komunikacích, odstraní neúměrné tvrdosti zákona, zvýší postih za delikty spojené s agresivitou řidičů a přímo ohrožující bezpečnost silničního provozu a zpřesní pravidla, kde dochází k dvojímu možnému výkladu. V oblasti vodní dopravy vláda v kontextu mezinárodních souvislostí a přeshraniční spolupráce zváží možnost financování klíčových staveb pro zlepšení splavnosti Labe, zejména plavebních stupňů Děčín a Přelouč (prodloužení splavnosti do Pardubic), a to především s využitím mimorozpočtových zdrojů. V oblasti letecké dopravy bude vláda podporovat rozvoj letiště Praha jako středoevropské letecké křižovatky. Vláda bude usilovat o rozvoj ekologických druhů dopravy s cílem snížení emisí CO2. Vláda zváží možnost podpory multimodálních logistických center umožňujících přenesení dálkové nákladní přepravy na železnici. Vláda podpoří rozvoj cyklistické dopravy včetně legislativních opatření ve prospěch cyklistů. Vláda bude pokračovat v úsilí získat sídlo agentury GSA do České republiky. Vláda si je vědoma významu kosmických aktivit a spolupráce s Evropskou kosmickou agenturou pro zvýšení technologické úrovně českého průmyslu a jeho konkurenceschopnosti. Vláda bude podporovat a rozvíjet inovační technologie, zejména návazné systémy družicové navigace pro řízení dopravního provozu a pro organizaci a zajištění mobility vedoucí ke zvýšení efektivity a bezpečnosti dopravy a lepší informovanosti jednotlivých skupin uživatelů dopravy. Podpora exportu Vláda bude provádět důslednou a efektivní proexportní politiku státu s cílem podpořit oživení české ekonomiky, posílit její konkurenceschopnost a poskytnout kvalitnější služby exportérům při jejich snaze prosadit se na zahraničních trzích. Vláda přijme novou exportní strategii, jež stanoví vizi, cíle a nástroje proexportní politiky pro období let 2011 – 2015. Exportní strategie bude vycházet z potřeb podnikatelského sektoru. Vláda se v proexportní politice zaměří na dynamicky se rozvíjející státy a trhy s vysokým potenciálem růstu českého exportu. Proexportní politika bude realizována s přihlédnutím k zahraničně – politickým a bezpečnostním zájmům ČR. Vláda dokončí realizaci projektu zavedení Elektronické licenční správy. V oblasti státem podpořeného pojišťování a financování vývozu vláda postupně navýší pojistné fondy a pojistnou kapacitu Exportní garanční a pojišťovací společnosti a základní kapitál České exportní banky. Vláda usnadní přístup malých a středních podniků k úvěrům rozšířením garancí úvěrů prostřednictvím Českomoravské záruční a rozvojové banky a České exportní banky. Vláda bude aktivně podporovat liberalizaci světového obchodu jako nástroje zvýšení růstu ekonomiky. Odstraňování celních bariér a dalších omezení mezinárodního obchodu považuje za nejefektivnější způsob rozvojové spolupráce. Otevírání trhů však musí probíhat oboustranně. Vláda zlepší koordinaci ekonomické diplomacie a zajistí, aby podpora hospodářských zájmů ČR a účinná asistence pro její vývozce byla jedním z prioritních úkolů. Evropské fondy Vláda zjednoduší administrativu při rozdělování strukturálních fondů. Jednodušší implementační systém a zjednodušení administrativních postupů musí vycházet z odstranění dalších legislativních bariér a zjednodušování požadavků, které stávající systém na žadatele klade. Jasná a transparentní pravidla povedou k efektivnímu využití pomoci a naplnění stanovených cílů. Pro nadcházející rozpočtové období bude vláda prosazovat radikální snížení počtu operačních programů a jejich podřízení vládě. Vláda zefektivní čerpání peněz z EU. Efektivní využití prostředků z EU je klíčovým předpokladem pro naplnění cílů Národního strategického referenčního rámce, kterým je udržitelný růst dosahovaný trvalým posilováním konkurenceschopnosti a harmonický rozvoj regionů. Vláda si klade za cíl posílit informovanost všech subjektů, podílejících se na čerpání prostředků z evropských fondů, že efektivní zúročení prostředků, které ČR z EU v období 2007-13 získala, může být vysoce účinným nástrojem v posilování konkurenceschopnosti české ekonomiky na evropském poli, zejména v kontextu hospodářské krize. Vláda zavede důkladné vstupní i průběžné kontroly projektů a pomoci při odstraňování chyb, aby bylo eliminováno riziko pozdějšího vracení dotací kvůli nedržení postupu. Pouze systémový přístup k řešení a předcházení nejčastějších chyb, které se při implementaci vyskytují, může v širokém měřítku poskytnout přiměřenou záruku jistoty, že prostředky určené na vyrovnávání rozdílů mezi jednotlivými regiony ČR využije v maximální výši. Strategie rozvinutí preventivních a kontrolních mechanismů a její převedení do praxe bude znamenat nižší riziko chybovosti. Vláda změní nastavení financování projektů na tzv. průběžné financování všude, kde je to možné. Rozšíření úspěšných modelů zrychleného proplácení, které v praxi prokáží svoji prospěšnost a účinnost, bude dalším krokem, který přispěje ke zrychlení čerpání a přiblíží ČR k dosažení vytčených cílů. Vláda bude aktivně hájit zájmy ČR v oblasti hospodářské, sociální, územní soudržnosti a rozvoje měst v rámci EU, OSN, Rady Evropy a dalších mezinárodních organizací. Vláda připraví návrh systému institucionálního zajištění implementace operačních programů v programovém období 2014-2020, s důrazem na jejich provázanost a koordinaci. Vláda bude věnovat velkou pozornost přípravě a vyjednání podmínek pro čerpání evropských fondů v budoucím programovém období po roce 2013. Bude přitom průběžně spolupracovat s kraji, dalšími partnery, s ostatními členskými státy EU a konzultovat přípravné kroky v rámci skupiny zemí V4. Regionální rozvoj, územní plánování a bydlení Vláda připraví a schválí novou Strategii regionálního rozvoje, která bude reflektovat měnící se faktory místního a regionálního rozvoje (např. v oblasti demografických a energetických faktorů). Vláda se zaměří na komplexní hodnocení investic státu od legislativy přes alokaci finančních zdrojů až po hodnocení efektivnosti investic. Územní plánování a stavební řad Vláda sníží administrativu staveb dopravní a technické infrastruktur. Navrhne takové úpravy pravomocí, součinnosti, uspořádání, struktury a vybavení veřejné správy, které urychlí a zjednoduší povolování staveb zejména staveb veřejné infrastruktury s cílem prosadit v co nejvíce možné míře zásadu „jedna stavba – jeden úřad – jedno rozhodnutí – garantované informace“, tedy aby s ohledem na charakter, vliv a význam stavby o ní bylo rozhodováno tím úřadem veřejné správy, který je oprávněn vydat všechna potřebná stanoviska a vyjádření. Vláda omezí regulaci povolování staveb jen na nezbytně nutnou míru a pouze pro případy, kdy je nutné koordinovat odůvodněnou ochranu veřejných zájmů a vlastnických práv. Vláda navrhne opatření umožňující efektivní zajišťování majetkoprávních předpokladů pro stavby veřejné dopravní a technické infrastruktury. Vláda navrhne při dodržení mezinárodních závazků opatření směřující ke zpřesnění podmínek pro účast veřejnosti v řízeních při povolování staveb veřejné dopravní a technické infrastruktury tak, aby měla vždy možnost zúčastnit se počátečních stadií rozhodování, ale aby nebyl vytvářen prostor pro obstrukční jednání. Vláda zahájí v rámci realizace projektu „Sjednocení postupů a digitalizaci územních, stavebních a dalších vybraných řízení a postupů podle stavebního zákona“. Vláda tak sníží nadbytečnou administrativní zátěž, eliminuje korupční prostředí, odstraní bariéry vyplývající z dosavadního způsobu zajištění procesů v rámci územního plánování, územního rozhodování a stavebního řádu, sjednotí rozhodovací praxi v rámci těchto řízení, usnadní a urychlí komunikaci v rámci orgánů veřejné správy a mezi orgány veřejné správy a veřejností, omezí technické a procesní restrikce napříč mezi účastníky řízení a kontrolními orgány a zvýší absorpční kapacitu ČR pro stávající i pro následující programové období. Bydlení Vláda, s ohledem na možnosti státního rozpočtu, soustředí dostupné finanční prostředky do těch programů podpor bydlení jejichž přínos je fiskálně pozitivní tak, aby bylo možné podporovat i skupiny obyvatel, které se o své bydlení z objektivních důvodů nemohou postarat sami a v jejichž případech selže i záchranná brzda rodiny, zejména o seniory, o handicapované a o občany spadající do skupiny ohrožené sociálním vyloučením avšak ochotné se na zajištění svého bydlení aktivně podílet. V oblasti legislativy vláda především předloží návrh novely Zákona o vlastnictví bytů, návrh novely Občanského zákoníku s cílem ukončit regulaci nájmů bytů a připraví novou přehlednější a jasnější právní úpravu vyúčtování služeb poskytovaných společně s bydlením. Vláda podpoří výstavbu startovacích bytů pro mladé rodiny formou rychlejších odpisů malometrážních bytů s cenovým limitem určeným pro nájemní bydlení. Tím zvýší mobilitu pracovní síly. Cestovní ruch V rámci podpory cestovního ruchu vláda podpoří projekty, které povedou k zatraktivnění a rozšíření nabídky pro domácí i zahraniční klientelu za současného zjednodušení podnikání cestovního ruchu vytvořením odpovídající legislativy. Vláda podpoří domácí cestovní ruch nástroji, které povedou ke zvýšení obsazenosti v období mimo sezónu. 